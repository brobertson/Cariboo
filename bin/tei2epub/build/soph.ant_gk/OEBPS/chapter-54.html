<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. episode</title>
  </head>
  <body>
    <div class="chapter" id="id2363556"><h2>1. episode</h2>
<dl><dt><span id="index.xml-sp-id2831806"><!--anchor--></span>Ἄγγελος</dt><dd><div class="l">Κάδμου πάροικοι καὶ δόμων Ἀμφίονος,</div><div class="l">οὐκ ἔσθ᾽ ὁποῖον στάντ᾽ ἂν ἀνθρώπου βίον</div><div class="l">οὔτ᾽ αἰνέσαιμ᾽ ἂν οὔτε μεμψαίμην ποτέ.</div><div class="l">τύχη γὰρ ὀρθοῖ καὶ τύχη καταρρέπει</div><div class="l">τὸν εὐτυχοῦντα τόν τε δυστυχοῦντ᾽ ἀεί·</div><div class="l">καὶ μάντις οὐδεὶς τῶν καθεστώτων βροτοῖς.</div><div class="l">Κρέων γὰρ ἦν ζηλωτός, ὡς ἐμοί, ποτέ,</div><div class="l">σώσας μὲν ἐχθρῶν τήνδε Καδμείαν χθόνα</div><div class="l">λαβών τε χώρας παντελῆ μοναρχίαν</div><div class="l">ηὔθυνε, θάλλων εὐγενεῖ τέκνων σπορᾷ·</div><div class="l">καὶ νῦν ἀφεῖται πάντα.  τὰς γὰρ ἡδονὰς</div><div class="l">ὅταν προδῶσιν ἄνδρες, οὐ τίθημ᾽ ἐγὼ</div><div class="l">ζῆν τοῦτον, ἀλλ᾽ ἔμψυχον ἡγοῦμαι νεκρόν.</div><div class="l">πλούτει τε γὰρ κατ᾽ οἶκον, εἰ βούλει, μέγα</div><div class="l">καὶ ζῆ τύραννον σχῆμ᾽ ἔχων·  ἐὰν δ᾽ ἀπῇ</div><div class="l">τούτων τὸ χαίρειν, τἄλλ᾽ ἐγὼ καπνοῦ σκιᾶς</div><div class="l">οὐκ ἂν πριαίμην ἀνδρὶ πρὸς τὴν ἡδονήν.</div></dd></dl>
<dl><dt><span id="index.xml-sp-id2831898"><!--anchor--></span>Χορός</dt><dd><div class="l">τί δ᾽ αὖ τόδ᾽ ἄχθος βασιλέων ἥκεις φέρων;</div></dd></dl>
<dl><dt><span id="index.xml-sp-id2831909"><!--anchor--></span>Ἄγγελος</dt><dd><div class="l">τεθνᾶσιν.  οἱ δὲ ζῶντες αἴτιοι θανεῖν.</div></dd></dl>
<dl><dt><span id="index.xml-sp-id2831920"><!--anchor--></span>Χορός</dt><dd><div class="l">καὶ τίς φονεύει; τίς δ᾽ ὁ κείμενος; λέγε.</div></dd></dl>
<dl><dt><span id="index.xml-sp-id2831931"><!--anchor--></span>Ἄγγελος</dt><dd><div class="l">Αἵμων ὄλωλεν·  αὐτόχειρ δ᾽ αἱμάσσεται.</div></dd></dl>
<dl><dt><span id="index.xml-sp-id2831944"><!--anchor--></span>Χορός</dt><dd><div class="l">πότερα πατρῴας ἢ πρὸς οἰκείας χερός;</div></dd></dl>
<dl><dt><span id="index.xml-sp-id2831955"><!--anchor--></span>Ἄγγελος</dt><dd><div class="l">αὐτὸς πρὸς αὑτοῦ, πατρὶ μηνίσας φόνου.</div></dd></dl>
<dl><dt><span id="index.xml-sp-id2831966"><!--anchor--></span>Χορός</dt><dd><div class="l">ὦ μάντι, τοὔπος ὡς ἄρ᾽ ὀρθὸν ἤνυσας.</div></dd></dl>
<dl><dt><span id="index.xml-sp-id2831977"><!--anchor--></span>Ἄγγελος</dt><dd><div class="l">ὡς ὧδ᾽ ἐχόντων τἄλλα βουλεύειν πάρα.</div></dd></dl>
<dl><dt><span id="index.xml-sp-id2831988"><!--anchor--></span>Χορός</dt><dd><div class="l">καὶ μὴν ὁρῶ τάλαιναν Εὐρυδίκην ὁμοῦ</div><div class="l">δάμαρτα τὴν Κρέοντος.  ἐκ δὲ δωμάτων</div><div class="l">ἤτοι κλύουσα παιδὸς ἢ τύχῃ πάρα.</div></dd></dl>
<dl><dt><span id="index.xml-sp-id2832018"><!--anchor--></span>Εὐρυδίκη</dt><dd><div class="l">ὦ πάντες ἀστοί, τῶν λόγων ἐπῃσθόμην</div><div class="l">πρὸς ἔξοδον στείχουσα, Παλλάδος θεᾶς</div><div class="l">ὅπως ἱκοίμην εὐγμάτων προσήγορος.</div><div class="l">καὶ τυγχάνω τε κλῇθρ᾽ ἀνασπαστοῦ πύλης</div><div class="l">χαλῶσα καί με φθόγγος οἰκείου κακοῦ</div><div class="l">βάλλει δι᾽ ὤτων·  ὑπτία δὲ κλίνομαι</div><div class="l">δείσασα πρὸς δμωαῖσι κἀποπλήσσομαι</div><div class="l">ἀλλ᾽  ὅστις ἦν ὁ μῦθος αὖθις εἴπατε·</div><div class="l">κακῶν γὰρ οὐκ ἄπειρος οὖσ᾽ ἀκούσομαι.</div></dd></dl>
<dl><dt><span id="index.xml-sp-id2832069"><!--anchor--></span>Ἄγγελος</dt><dd><div class="l">ἐγώ, φίλη δέσποινα, καὶ παρὼν ἐρῶ</div><div class="l">κοὐδὲν παρήσω τῆς ἀληθείας ἔπος.</div><div class="l">τί γάρ σε μαλθάσσοιμ᾽ ἂν ὧν ἐς ὕστερον</div><div class="l">ψεῦσται φανούμεθ᾽; ὀρθὸν ἁλήθει᾽ ἀεί.</div><div class="l">ἐγὼ δὲ σῷ ποδαγὸς ἑσπόμην πόσει</div><div class="l">πεδίον ἐπ᾽ ἄκρον, ἔνθ᾽ ἔκειτο νηλεὲς</div><div class="l">κυνοσπάρακτον σῶμα Πολυνείκους ἔτι·</div><div class="l">καὶ τὸν μέν, αἰτήσαντες ἐνοδίαν θεὸν</div><div class="l">Πλούτωνά τ᾽  ὀργὰς εὐμενεῖς κατασχεθεῖν</div><div class="l">λούσαντες ἁγνὸν λουτρόν, ἐν νεοσπάσιν</div><div class="l">θαλλοῖς ὃ δὴ λέλειπτο συγκατῄθομεν,</div><div class="l">καὶ τύμβον ὀρθόκρανον οἰκείας χθονὸς</div><div class="l">χώσαντες αὖθις πρὸς λιθόστρωτον κόρης</div><div class="l">νυμφεῖον Ἅιδου κοῖλον εἰσεβαίνομεν.</div><div class="l">φωνῆς δ᾽ ἄπωθεν ὀρθίων κωκυμάτων</div><div class="l">κλύει τις ἀκτέριστον ἀμφὶ παστάδα,</div><div class="l">καὶ δεσπότῃ Κρέοντι σημαίνει μολών.</div><div class="l">τῷ δ᾽ ἀθλίας ἄσημα περιβαίνει βοῆς</div><div class="l">ἕρποντι μᾶλλον ἆσσον, οἰμώξας δ᾽  ἔπος</div><div class="l">ἵησι δυσθρήνητον·  ὦ τάλας ἐγώ,</div><div class="l">ἆρ᾽ εἰμὶ μάντις; ἆρα δυστυχεστάτην</div><div class="l">κέλευθον ἕρπω τῶν παρελθουσῶν ὁδῶν;</div><div class="l">παιδός με σαίνει φθόγγος.  ἀλλὰ πρόσπολοι,</div><div class="l">ἴτ᾽ ἆσσον ὠκεῖς καὶ παραστάντες τάφῳ</div><div class="l">ἀθρήσαθ᾽, ἁρμὸν χώματος λιθοσπαδῆ</div><div class="l">δύντες πρὸς αὐτὸ στόμιον, εἰ τὸν Αἵμονος</div><div class="l">φθόγγον συνίημ᾽ ἢ θεοῖσι κλέπτομαι.</div><div class="l">τάδ᾽ ἐξ ἀθύμου δεσπότου κελευσμάτων</div><div class="l">ἠθροῦμεν·  ἐν δὲ λοισθίῳ τυμβεύματι</div><div class="l">τὴν μὲν κρεμαστὴν αὐχένος κατείδομεν,</div><div class="l">βρόχῳ μιτώδει σινδόνος καθημμένην,</div><div class="l">τὸν δ᾽ ἀμφὶ μέσσῃ περιπετῆ προσκείμενον,</div><div class="l">εὐνῆς ἀποιμώζοντα τῆς κάτω φθορὰν</div><div class="l">καὶ πατρὸς ἔργα καὶ τὸ δύστηνον λέχος.</div><div class="l">ὁ δ᾽ ὡς ὁρᾷ σφε, στυγνὸν οἰμώξας ἔσω</div><div class="l">χωρεῖ πρὸς αὐτὸν κἀνακωκύσας καλεῖ·</div><div class="l">ὦ τλῆμον, οἷον ἔργον εἴργασαι·  τίνα</div><div class="l">νοῦν ἔσχες; ἐν τῷ συμφορᾶς διεφθάρης;</div><div class="l">ἔξελθε, τέκνον, ἱκέσιός σε λίσσομαι.</div><div class="l">τὸν δ᾽ ἀγρίοις ὄσσοισι παπτήνας ὁ παῖς,</div><div class="l">πτύσας προσώπῳ κοὐδὲν ἀντειπών, ξίφους</div><div class="l">ἕλκει διπλοῦς κνώδοντας.  ἐκ δ᾽ ὁρμωμένου</div><div class="l">πατρὸς φυγαῖσιν ἤμπλακ᾽·  εἶθ᾽ ὁ δύσμορος</div><div class="l">αὑτῷ χολωθείς, ὥσπερ εἶχ᾽, ἐπενταθεὶς</div><div class="l">ἤρεισε πλευραῖς μέσσον ἔγχος, ἐς δ᾽ ὑγρὸν</div><div class="l">ἀγκῶν᾽ ἔτ᾽ ἔμφρων παρθένῳ προσπτύσσεται.</div><div class="l">καὶ φυσιῶν ὀξεῖαν ἐκβάλλει ῥοὴν</div><div class="l">λευκῇ παρειᾷ φοινίου σταλάγματος.</div><div class="l">κεῖται δὲ νεκρὸς περὶ νεκρῷ, τὰ νυμφικὰ</div><div class="l">τέλη λαχὼν δείλαιος εἰν Ἅιδου δόμοις,</div><div class="l">δείξας ἐν ἀνθρώποισι τὴν ἀβουλίαν</div><div class="l">ὅσῳ μέγιστον ἀνδρὶ πρόσκειται κακόν.</div></dd></dl>

<dl><dt><span id="index.xml-sp-id2832348"><!--anchor--></span>Χορός</dt><dd><div class="l">τί τοῦτ᾽ ἂν εἰκάσειας; ἡ γυνὴ πάλιν</div><div class="l">φρούδη, πρὶν εἰπεῖν ἐσθλὸν ἢ κακὸν λόγον.</div></dd></dl>
<dl><dt><span id="index.xml-sp-id2832366"><!--anchor--></span>Ἄγγελος</dt><dd><div class="l">καὐτὸς τεθάμβηκ᾽·  ἐλπίσιν δὲ βόσκομαι</div><div class="l">ἄχη τέκνου κλύουσαν ἐς πόλιν γόους</div><div class="l">οὐκ ἀξιώσειν, ἀλλ᾽ ὑπὸ στέγης ἔσω</div><div class="l">δμωαῖς προθήσειν πένθος οἰκεῖον στένειν.</div><div class="l">γνώμης γὰρ οὐκ ἄπειρος, ὥσθ᾽  ἁμαρτάνειν.</div></dd></dl>
<dl><dt><span id="index.xml-sp-id2832397"><!--anchor--></span>Χορός</dt><dd><div class="l">οὐκ οἶδ᾽·  ἐμοὶ δ᾽ οὖν ἥ τ᾽ ἄγαν σιγὴ βαρὺ</div><div class="l">δοκεῖ προσεῖναι χἠ μάτην πολλὴ βοή.</div></dd></dl>
<dl><dt><span id="index.xml-sp-id2832413"><!--anchor--></span>Ἄγγελος</dt><dd><div class="l">ἀλλ᾽ εἰσόμεσθα, μή τι καὶ κατάσχετον</div><div class="l">κρυφῇ καλύπτει καρδίᾳ θυμουμένῃ,</div><div class="l">δόμους παραστείχοντες·  εὖ γὰρ οὖν λέγεις,</div><div class="l">καὶ τῆς ἄγαν γάρ ἐστί που σιγῆς βάρος.</div></dd></dl>
<div class="chapter" id="id2364710"><h3>1.1. anapests</h3>
<dl><dt><span id="index.xml-sp-id2832458"><!--anchor--></span>Χορός</dt><dd><div class="l">καὶ μὴν ὅδ᾽ ἄναξ αὐτὸς ἐφήκει</div><div class="l">μνῆμ᾽ ἐπίσημον διὰ χειρὸς ἔχων,</div><div class="l">εἰ θέμις εἰπεῖν, οὐκ ἀλλοτρίαν</div><div class="l">ἄτην, ἀλλ᾽  αὐτὸς ἁμαρτών.</div></dd></dl></div>
</div>
  </body>
</html>
