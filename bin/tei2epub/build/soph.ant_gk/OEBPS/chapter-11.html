<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. episode</title>
  </head>
  <body>
    <div class="chapter" id="id2351516"><h2>1. episode</h2>
<dl><dt><span id="index.xml-sp-id2824714"><!--anchor--></span>Κρέων</dt><dd><div class="l">ἄνδρες, τὰ μὲν δὴ πόλεος ἀσφαλῶς θεοὶ</div><div class="l">πολλῷ σάλῳ σείσαντες ὤρθωσαν πάλιν.</div><div class="l">ὑμᾶς δ᾽ ἐγὼ πομποῖσιν ἐκ πάντων δίχα</div><div class="l">ἔστειλ᾽ ἱκέσθαι τοῦτο μὲν τὰ Λαΐου</div><div class="l">σέβοντας εἰδὼς εὖ θρόνων ἀεὶ κράτη,</div><div class="l">τοῦτ᾽ αὖθις, ἡνίκ᾽ Οἰδίπους ὤρθου πόλιν,</div><div class="l">κἀπεὶ διώλετ᾽, ἀμφὶ τοὺς κείνων ἔτι</div><div class="l">παῖδας μένοντας ἐμπέδοις φρονήμασιν.</div><div class="l">ὅτ᾽ οὖν ἐκεῖνοι πρὸς διπλῆς μοίρας μίαν</div><div class="l">καθ᾽ ἡμέραν ὤλοντο παίσαντές τε καὶ</div><div class="l">πληγέντες αὐτόχειρι σὺν μιάσματι,</div><div class="l">ἐγὼ κράτη δὴ πάντα καὶ θρόνους ἔχω</div><div class="l">γένους κατ᾽ ἀγχιστεῖα τῶν ὀλωλότων.</div><div class="l">ἀμήχανον δὲ παντὸς ἀνδρὸς ἐκμαθεῖν</div><div class="l">ψυχήν τε καὶ φρόνημα καὶ γνώμην, πρὶν ἂν</div><div class="l">ἀρχαῖς τε καὶ νόμοισιν ἐντριβὴς φανῇ.</div><div class="l">ἐμοὶ γὰρ ὅστις πᾶσαν εὐθύνων πόλιν</div><div class="l">μὴ τῶν ἀρίστων ἅπτεται βουλευμάτων</div><div class="l">ἀλλ᾽  ἐκ φόβου του γλῶσσαν ἐγκλῄσας ἔχει</div><div class="l">κάκιστος εἶναι νῦν τε καὶ πάλαι δοκεῖ·</div><div class="l">καὶ μεῖζον ὅστις ἀντὶ τῆς αὑτοῦ πάτρας</div><div class="l">φίλον νομίζει, τοῦτον οὐδαμοῦ λέγω.</div><div class="l">ἐγὼ γάρ, ἴστω Ζεὺς ὁ πάνθ᾽ ὁρῶν ἀεί,</div><div class="l">οὔτ᾽ ἂν σιωπήσαιμι τὴν ἄτην ὁρῶν</div><div class="l">στείχουσαν ἀστοῖς ἀντὶ τῆς σωτηρίας,</div><div class="l">οὔτ᾽ ἂν φίλον ποτ᾽ ἄνδρα δυσμενῆ χθονὸς</div><div class="l">θείμην ἐμαυτῷ, τοῦτο γιγνώσκων ὅτι</div><div class="l">ἥδ᾽ ἐστὶν ἡ σῴζουσα καὶ ταύτης ἔπι</div><div class="l">πλέοντες ὀρθῆς τοὺς φίλους ποιούμεθα.</div><div class="l">τοιοῖσδ᾽ ἐγὼ νόμοισι τήνδ᾽ αὔξω πόλιν,</div><div class="l">καὶ νῦν ἀδελφὰ τῶνδε κηρύξας ἔχω</div><div class="l">ἀστοῖσι παίδων τῶν ἀπ᾽ Οἰδίπου πέρι·</div><div class="l">Ἐτεοκλέα μέν, ὃς πόλεως ὑπερμαχῶν</div><div class="l">ὄλωλε τῆσδε, πάντ᾽ ἀριστεύσας δόρει,</div><div class="l">τάφῳ τε κρύψαι καὶ τὰ πάντ᾽ ἀφαγνίσαι</div><div class="l">ἃ τοῖς ἀρίστοις ἔρχεται κάτω νεκροῖς.</div><div class="l">τὸν δ᾽ αὖ ξύναιμον τοῦδε, Πολυνείκη λέγω,</div><div class="l">ὃς γῆν πατρῴαν καὶ θεοὺς τοὺς ἐγγενεῖς</div><div class="l">φυγὰς κατελθὼν ἠθέλησε μὲν πυρὶ</div><div class="l">πρῆσαι κατ᾽ ἄκρας, ἠθέλησε δ᾽ αἵματος</div><div class="l">κοινοῦ πάσασθαι, τοὺς δὲ δουλώσας ἄγειν,</div><div class="l">τοῦτον πόλει τῇδ᾽ ἐκκεκήρυκται τάφῳ</div><div class="l">μήτε κτερίζειν μήτε κωκῦσαί τινα,</div><div class="l">ἐᾶν δ᾽ ἄθαπτον καὶ πρὸς οἰωνῶν δέμας</div><div class="l">καὶ πρὸς κυνῶν ἐδεστὸν αἰκισθέν τ᾽ ἰδεῖν.</div><div class="l">τοιόνδ᾽ ἐμὸν φρόνημα, κοὔποτ᾽ ἔκ γ᾽ ἐμοῦ</div><div class="l">τιμὴν προέξουσ᾽ οἱ κακοὶ τῶν ἐνδίκων·</div><div class="l">ἀλλ᾽ ὅστις εὔνους τῇδε τῇ πόλει, θανὼν</div><div class="l">καὶ ζῶν ὁμοίως ἐξ ἐμοῦ τιμήσεται.</div></dd></dl>
<dl><dt><span id="index.xml-sp-id2824972"><!--anchor--></span>Χορός</dt><dd><div class="l">σοὶ ταῦτ᾽ ἀρέσκει, παῖ Μενοικέως Κρέον,</div><div class="l">τὸν τῇδε δύσνουν κἀς τὸν εὐμενῆ πόλει·</div><div class="l">νόμῳ δὲ χρῆσθαι παντί που πάρεστί σοι</div><div class="l">καὶ τῶν θανόντων χὠπόσοι ζῶμεν πέρι.</div></dd></dl>
<dl><dt><span id="index.xml-sp-id2824997"><!--anchor--></span>Κρέων</dt><dd><div class="l">ὡς ἂν σκοποὶ νῦν εἴτε τῶν εἰρημένων.</div></dd></dl>
<dl><dt><span id="index.xml-sp-id2825010"><!--anchor--></span>Χορός</dt><dd><div class="l">νεωτέρῳ τῳ τοῦτο βαστάζειν πρόθες.</div></dd></dl>
<dl><dt><span id="index.xml-sp-id2825021"><!--anchor--></span>Κρέων</dt><dd><div class="l">ἀλλ᾽ εἴσ᾽ ἑτοῖμοι τοῦ νεκροῦ γ᾽ ἐπίσκοποι.</div></dd></dl>
<dl><dt><span id="index.xml-sp-id2825032"><!--anchor--></span>Χορός</dt><dd><div class="l">τί δῆτ᾽ ἂν ἄλλο τοῦτ᾽ ἐπεντέλλοις ἔτι;</div></dd></dl>
<dl><dt><span id="index.xml-sp-id2825044"><!--anchor--></span>Κρέων</dt><dd><div class="l">τὸ μὴ ᾽πιχωρεῖν τοῖς ἀπιστοῦσιν τάδε.</div></dd></dl>
<dl><dt><span id="index.xml-sp-id2825055"><!--anchor--></span>Χορός</dt><dd><div class="l">οὔκ ἔστιν οὕτω μῶρος ὃς θανεῖν ἐρᾷ.</div></dd></dl>
<dl><dt><span id="index.xml-sp-id2825068"><!--anchor--></span>Κρέων</dt><dd><div class="l">καὶ μὴν ὁ μισθός γ᾽, οὗτος·  ἀλλ᾽ ὑπ᾽ ἐλπίδων</div><div class="l">ἄνδρας τὸ κέρδος πολλάκις διώλεσεν.</div></dd></dl>
<dl><dt><span id="index.xml-sp-id2825084"><!--anchor--></span>Φύλαξ</dt><dd><div class="l">ἄναξ, ἐρῶ μὲν οὐχ ὅπως τάχους ὕπο</div><div class="l">δύσπνους ἱκάνω κοῦφον ἐξάρας πόδα.</div><div class="l">πολλὰς γὰρ ἔσχον φροντίδων ἐπιστάσεις,</div><div class="l">ὁδοῖς κυκλῶν ἐμαυτὸν εἰς ἀναστροφήν·</div><div class="l">ψυχὴ γὰρ ηὔδα πολλά μοι μυθουμένη·</div><div class="l">τάλας, τί χωρεῖς οἷ μολὼν δώσεις δίκην;</div><div class="l">τλήμων, μενεῖς αὖ; κεἰ τάδ᾽ εἴσεται Κρέων</div><div class="l">ἄλλου παρ᾽ ἀνδρός; πῶς σὺ δῆτ᾽ οὐκ ἀλγύνει;</div><div class="l">τοιαῦθ᾽ ἑλίσσων ἤνυτον σχολῇ βραδύς.</div><div class="l">χοὔτως ὁδὸς βραχεῖα γίγνεται μακρά.</div><div class="l">τέλος γε μέντοι δεῦρ᾽ ἐνίκησεν μολεῖν</div><div class="l">σοί.  κεἰ τὸ μηδὲν ἐξερῶ, φράσω δ᾽ ὅμως·</div><div class="l">τῆς ἐλπίδος γὰρ ἔρχομαι δεδραγμένος,</div><div class="l">τὸ μὴ παθεῖν ἂν ἄλλο πλὴν τὸ μόρσιμον.</div></dd></dl>
<dl><dt><span id="index.xml-sp-id2825168"><!--anchor--></span>Κρέων</dt><dd><div class="l">τί δ᾽ ἐστὶν ἀνθ᾽ οὗ τήνδ᾽ ἔχεις ἀθυμίαν;</div></dd></dl>
<dl><dt><span id="index.xml-sp-id2825180"><!--anchor--></span>Φύλαξ</dt><dd><div class="l">φράσαι θέλω σοι πρῶτα τἀμαυτοῦ· τὸ γὰρ</div><div class="l">πρᾶγμ᾽ οὔτ᾽ ἔδρασ᾽ οὔτ᾽ εἶδον ὅστις ἦν ὁ δρῶν,</div><div class="l">οὐδ᾽ ἂν δικαίως ἐς κακὸν πέσοιμί τι.</div></dd></dl>
<dl><dt><span id="index.xml-sp-id2825202"><!--anchor--></span>Κρέων</dt><dd><div class="l">εὖ γε στοχάζει κἀποφάργνυσαι κύκλῳ</div><div class="l">τὸ πρᾶγμα·  δηλοῖς δ᾽ ὥς τι σημανῶν νέον.</div></dd></dl>
<dl><dt><span id="index.xml-sp-id2825218"><!--anchor--></span>Φύλαξ</dt><dd><div class="l">τὰ δεινὰ γάρ τοι προστίθησ᾽ ὄκνον πολύν.</div></dd></dl>
<dl><dt><span id="index.xml-sp-id2825230"><!--anchor--></span>Κρέων</dt><dd><div class="l">οὔκουν ἐρεῖς ποτ᾽, εἶτ᾽ ἀπαλλαχθεὶς ἄπει;</div></dd></dl>
<dl><dt><span id="index.xml-sp-id2825241"><!--anchor--></span>Φύλαξ</dt><dd><div class="l">καὶ δὴ λέγω σοι.  τὸν νεκρόν τις ἀρτίως</div><div class="l">θάψας βέβηκε κἀπὶ χρωτὶ διψίαν</div><div class="l">κόνιν παλύνας κἀφαγιστεύσας ἃ χρή·</div></dd></dl>
<dl><dt><span id="index.xml-sp-id2825263"><!--anchor--></span>Κρέων</dt><dd><div class="l">τί φής; τίς ἀνδρῶν ἦν ὁ τολμήσας τάδε;</div></dd></dl>
<dl><dt><span id="index.xml-sp-id2825274"><!--anchor--></span>Φύλαξ</dt><dd><div class="l">οὐκ οἶδ᾽·  ἐκεῖ γὰρ οὔτε του γενῇδος ἦν</div><div class="l">πλῆγμ᾽, οὐ δικέλλης ἐκβολή.  στύφλος δὲ γῆ</div><div class="l">καὶ χέρσος, ἀρρὼξ οὐδ᾽ ἐπημαξευμένη</div><div class="l">τροχοῖσιν, ἀλλ᾽ ἄσημος οὑργάτης τις ἦν.</div><div class="l">ὅπως δ᾽ ὁ πρῶτος ἡμὶν ἡμεροσκόπος</div><div class="l">δείκνυσι, πᾶσι θαῦμα δυσχερὲς παρῆν.</div><div class="l">ὁ μὲν γὰρ ἠφάνιστο, τυμβήρης μὲν οὔ,</div><div class="l">λεπτὴ δ᾽, ἄγος φεύγοντος ὥς, ἐπῆν κόνις</div><div class="l">σημεῖα δ᾽ οὔτε θηρὸς οὔτε του κυνῶν</div><div class="l">ἐλθόντος, οὐ σπάσαντος ἐξεφαίνετο.</div><div class="l">λόγοι δ᾽ ἐν ἀλλήλοισιν ἐρρόθουν κακοί,</div><div class="l">φύλαξ ἐλέγχων φύλακα, κἂν ἐγίγνετο</div><div class="l">πληγὴ τελευτῶσ᾽, οὐδ᾽ ὁ κωλύσων παρῆν.</div><div class="l">εἷς γάρ τις ἦν ἕκαστος οὑξειργασμένος,</div><div class="l">κοὐδεὶς ἐναργής, ἀλλ᾽ ἔφευγε μὴ εἰδέναι.</div><div class="l">ἦμεν δ᾽ ἑτοῖμοι καὶ μύδρους αἴρειν χεροῖν</div><div class="l">καὶ πῦρ διέρπειν καὶ θεοὺς ὁρκωμοτεῖν,</div><div class="l">τὸ μήτε δρᾶσαι μήτε τῳ ξυνειδέναι</div><div class="l">τὸ πρᾶγμα βουλεύσαντι μηδ᾽ εἰργασμένῳ.</div><div class="l">τέλος δ᾽ ὅτ᾽ οὐδὲν ἦν ἐρευνῶσιν πλέον,</div><div class="l">λέγει τις εἷς, ὃ πάντας ἐς πέδον κάρα</div><div class="l">νεῦσαι φόβῳ προὔτρεψεν·  οὐ γὰρ εἴχομεν</div><div class="l">οὔτ᾽ ἀντιφωνεῖν οὔθ᾽ ὅπως δρῶντες καλῶς</div><div class="l">πράξαιμεν.  ἦν δ᾽ ὁ μῦθος ὡς ἀνοιστέον</div><div class="l">σοὶ τοὔργον εἴη τοῦτο κοὐχὶ κρυπτέον.</div><div class="l">καὶ ταῦτ᾽ ἐνίκα, κἀμὲ τὸν δυσδαίμονα</div><div class="l">πάλος καθαιρεῖ τοῦτο τἀγαθὸν λαβεῖν.</div><div class="l">πάρειμι δ᾽ ἄκων οὐχ ἑκοῦσιν, οἶδ᾽ ὅτι·</div><div class="l">στέργει γὰρ οὐδεὶς ἄγγελον κακῶν ἐπῶν.</div></dd></dl>
<dl><dt><span id="index.xml-sp-id2825434"><!--anchor--></span>Χορός</dt><dd><div class="l">ἄναξ, ἐμοί τοί, μή τι καὶ θεήλατον</div><div class="l">τοὔργον τόδ᾽, ἡ ξύννοια βουλεύει πάλαι</div></dd></dl>
<dl><dt><span id="index.xml-sp-id2825449"><!--anchor--></span>Κρέων</dt><dd><div class="l">παῦσαι, πρὶν ὀργῆς καὶ ᾽μὲ μεστῶσαι λέγων,</div><div class="l">μὴ ᾽φευρεθῇς ἄνους τε καὶ γέρων ἅμα.</div><div class="l">λέγεις γὰρ οὐκ ἀνεκτὰ δαίμονας λέγων</div><div class="l">πρόνοιαν ἴσχειν τοῦδε τοῦ νεκροῦ πέρι.</div><div class="l">πότερον ὑπερτιμῶντες ὡς εὐεργέτην</div><div class="l">ἔκρυπτον αὐτόν, ὅστις ἀμφικίονας</div><div class="l">ναοὺς πυρώσων ἦλθε κἀναθήματα</div><div class="l">καὶ  γῆν ἐκείνων καὶ νόμους διασκεδῶν;</div><div class="l">ἢ τοὺς κακοὺς τιμῶντας εἰσορᾷς θεούς;</div><div class="l">οὔκ ἔστιν.  ἀλλὰ ταῦτα καὶ πάλαι πόλεως</div><div class="l">ἄνδρες μόλις φέροντες ἐρρόθουν ἐμοί,</div><div class="l">κρυφῇ κάρα σείοντες, οὐδ᾽ ὑπὸ ζυγῷ</div><div class="l">λόφον δικαίως εἶχον, ὡς στέργειν ἐμέ.</div><div class="l">ἐκ τῶνδε τούτους ἐξεπίσταμαι καλῶς</div><div class="l">παρηγμένους μισθοῖσιν εἰργάσθαι τάδε.</div><div class="l">οὐδὲν γὰρ ἀνθρώποισιν οἷον ἄργυρος</div><div class="l">κακὸν νόμισμ᾽ ἔβλαστε.  τοῦτο καὶ πόλεις</div><div class="l">πορθεῖ, τόδ᾽ ἄνδρας ἐξανίστησιν δόμων·</div><div class="l">τόδ᾽ ἐκδιδάσκει καὶ παραλλάσσει φρένας</div><div class="l">χρηστὰς πρὸς αἰσχρὰ πράγματ᾽ ἵστασθαι βροτῶν·</div><div class="l">πανουργίας δ᾽ ἔδειξεν ἀνθρώποις  ἔχειν</div><div class="l">καὶ  παντὸς ἔργου δυσσέβειαν εἰδέναι.</div><div class="l">ὅσοι δὲ μισθαρνοῦντες ἤνυσαν τάδε,</div><div class="l">χρόνῳ ποτ᾽ ἐξέπραξαν ὡς δοῦναι δίκην.</div><div class="l">ἀλλ᾽ εἴπερ ἴσχει Ζεὺς ἔτ᾽ ἐξ ἐμοῦ σέβας,</div><div class="l">εὖ τοῦτ᾽ ἐπίστασ᾽, ὅρκιος δέ σοι λέγω·</div><div class="l">εἰ μὴ τὸν αὐτόχειρα τοῦδε τοῦ τάφου</div><div class="l">εὑρόντες ἐκφανεῖτ᾽ ἐς ὀφθαλμοὺς ἐμούς,</div><div class="l">οὐχ ὑμὶν Ἅιδης μοῦνος ἀρκέσει, πρὶν ἂν</div><div class="l">ζῶντες κρεμαστοὶ τήνδε δηλώσηθ᾽ ὕβριν,</div><div class="l">ἵν᾽ εἰδότες τὸ κέρδος ἔνθεν οἰστέον</div><div class="l">τὸ λοιπὸν ἁρπάζητε, καὶ μάθηθ᾽ ὅτι</div><div class="l">οὐκ ἐξ ἅπαντος δεῖ τὸ   κερδαίνειν φιλεῖν.</div><div class="l">ἐκ τῶν γὰρ αἰσχρῶν λημμάτων τοὺς πλείονας</div><div class="l">ἀτωμένους ἴδοις ἂν ἢ σεσωσμένους.</div></dd></dl>
<dl><dt><span id="index.xml-sp-id2825638"><!--anchor--></span>Φύλαξ</dt><dd><div class="l">εἰπεῖν τι δώσεις ἢ στραφεὶς οὕτως ἴω;</div></dd></dl>
<dl><dt><span id="index.xml-sp-id2825651"><!--anchor--></span>Κρέων</dt><dd><div class="l">οὐκ οἶσθα καὶ νῦν ὡς ἀνιαρῶς λέγεις;</div></dd></dl>
<dl><dt><span id="index.xml-sp-id2825662"><!--anchor--></span>Φύλαξ</dt><dd><div class="l">ἐν τοῖσιν ὠσὶν ἢ ᾽πὶ τῇ ψυχῇ δάκνει;</div></dd></dl>
<dl><dt><span id="index.xml-sp-id2825673"><!--anchor--></span>Κρέων</dt><dd><div class="l">τί δὲ ῥυθμίζεις τὴν ἐμὴν λύπην ὅπου;</div></dd></dl>
<dl><dt><span id="index.xml-sp-id2825684"><!--anchor--></span>Φύλαξ</dt><dd><div class="l">ὁ δρῶν σ᾽ ἀνιᾷ τὰς φρένας, τὰ δ᾽ ὦτ᾽ ἐγώ.</div></dd></dl>
<dl><dt><span id="index.xml-sp-id2825696"><!--anchor--></span>Κρέων</dt><dd><div class="l">οἴμ᾽  ὡς λάλημα δῆλον ἐκπεφυκὸς εἶ.</div></dd></dl>
<dl><dt><span id="index.xml-sp-id2825709"><!--anchor--></span>Φύλαξ</dt><dd><div class="l">οὔκουν τό γ᾽ ἔργον τοῦτο ποιήσας ποτέ.</div></dd></dl>
<dl><dt><span id="index.xml-sp-id2825720"><!--anchor--></span>Κρέων</dt><dd><div class="l">καὶ ταῦτ᾽ ἐπ᾽ ἀργύρῳ γε τὴν ψυχὴν προδούς.</div></dd></dl>
<dl><dt><span id="index.xml-sp-id2825732"><!--anchor--></span>Φύλαξ</dt><dd><div class="l">φεῦ·</div><div class="l">ἦ δεινὸν ᾧ δοκῇ γε καὶ ψευδῆ δοκεῖν.</div></dd></dl>
<dl><dt><span id="index.xml-sp-id2825748"><!--anchor--></span>Κρέων</dt><dd><div class="l">κόμψευέ νυν τὴν δόξαν·  εἰ δὲ ταῦτα μὴ</div><div class="l">φανεῖτέ μοι τοὺς δρῶντας, ἐξερεῖθ᾽ ὅτι</div><div class="l">τὰ δειλὰ κέρδη πημονὰς ἐργα´ζεται.</div></dd></dl>
<dl><dt><span id="index.xml-sp-id2825771"><!--anchor--></span>Φύλαξ</dt><dd><div class="l">ἀλλ᾽ εὑρεθείη μὲν μάλιστ᾽·  ἐὰν δέ τοι</div><div class="l">ληφθῇ τε καὶ μή, τοῦτο γὰρ τύχη κρινεῖ,</div><div class="l">οὐκ ἔσθ᾽ ὅπως ὄψει σὺ δεῦρ᾽ ἐλθόντα με·</div><div class="l">καὶ νῦν γὰρ ἐκτὸς ἐλπίδος γνώμης τ᾽ ἐμῆς</div><div class="l">σωθεὶς ὀφείλω τοῖς θεοῖς πολλὴν χάριν.</div></dd></dl>
</div>
  </body>
</html>
