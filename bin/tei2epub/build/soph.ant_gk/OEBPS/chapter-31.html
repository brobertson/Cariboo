<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. choral</title>
  </head>
  <body>
    <div class="chapter" id="id2359580"><h2>1. choral</h2>
<div class="chapter" id="id2359593"><h3>1.1. strophe</h3>
<dl><dt><span id="index.xml-sp-id2829236"><!--anchor--></span>Ἀντιγόνη</dt><dd><div class="l">ὁρᾶτ᾽ ἔμ᾽, ὦ γᾶς πατρίας πολῖται, τὰν νεάταν ὁδὸν</div><div class="l">στείχουσαν, νέατον δὲ φέγγος λεύσσουσαν ἀελίου,</div><div class="l">κοὔποτ᾽ αὖθις.  ἀλλά μ᾽ ὁ παγκοίτας Ἅιδας ζῶσαν ἄγει</div><div class="l">τὰν  Ἀχέροντος</div><div class="l">ἀκτάν, οὔθ᾽ ὑμεναίων ἔγκληρον, οὔτ᾽ ἐπινύμφειός</div><div class="l">πώ μέ τις ὕμνος ὕμνησεν, ἀλλ᾽ Ἀχέροντι νυμφεύσω.</div></dd></dl></div>
<div class="chapter" id="id2359685"><h3>1.2. anapests</h3>
<dl><dt><span id="index.xml-sp-id2829290"><!--anchor--></span>Χορός</dt><dd><div class="l">οὐκοῦν κλεινὴ καὶ ἔπαινον ἔχουσ᾽</div><div class="l">ἐς τόδ᾽ ἀπέρχει κεῦθος νεκύων,</div><div class="l">οὔτε φθινάσιν πληγεῖσα νόσοις</div><div class="l">οὔτε ξιφέων ἐπίχειρα λαχοῦσ᾽,</div><div class="l">ἀλλ᾽ αὐτόνομος ζῶσα μόνη δὴ</div><div class="l">θνητῶν Ἅιδην καταβήσει.</div></dd></dl></div>
<div class="chapter" id="id2359770"><h3>1.3. antistrophe</h3>
<dl><dt><span id="index.xml-sp-id2829342"><!--anchor--></span>Ἀντιγόνη</dt><dd><div class="l">ἤκουσα δὴ λυγρότατον ὀλέσθαι τὰν Φρυγίαν ξέναν</div><div class="l">Ταντάλου Σιπύλῳ πρὸς ἄκρῳ, τὰν κισσὸς ὡς ἀτενὴς</div><div class="l">πετραία βλάστα δάμασεν, καί νιν ὄμβροι  τακομέναν,</div><div class="l">ὡς φάτις ἀνδρῶν,</div><div class="l">χιών τ᾽ οὐδαμὰ λείπει, τέγγει δ᾽ ὑπ᾽ ὀφρύσι παγκλαύτοις</div><div class="l">δειράδας·  ᾇ με δαίμων ὁμοιοτάταν κατευνάζει.</div></dd></dl></div>
<div class="chapter" id="id2359861"><h3>1.4. anapests</h3>
<dl><dt><span id="index.xml-sp-id2829398"><!--anchor--></span>Χορός</dt><dd><div class="l">ἀλλὰ θεός τοι καὶ θεογεννής,</div><div class="l">ἡμεῖς δὲ βροτοὶ καὶ θνητογενεῖς.</div><div class="l">καίτοι φθιμένῃ μέγα κἀκοῦσαι</div><div class="l">τοῖς ἰσοθέοις σύγκληρα λαχεῖν.</div><div class="l">ζῶσαν καὶ ἔπειτα θανοῦσαν.</div></dd></dl></div>
<div class="chapter" id="id2359939"><h3>1.5. strophe</h3>
<dl><dt><span id="index.xml-sp-id2829445"><!--anchor--></span>Ἀντιγόνη</dt><dd><div class="l">οἴμοι γελῶμαι.  τί με, πρὸς θεῶν πατρῴων.</div><div class="l">οὐκ οἰχομέναν ὑβρίζεις, ἀλλ᾽  ἐπίφαντον;</div><div class="l">ὦ πόλις, ὦ πόλεως πολυκτήμονες ἄνδρες·</div><div class="l">ἰὼ Διρκαῖαι κρῆναι</div><div class="l">Θήβας τ᾽ εὐαρμάτου ἄλσος, ἔμπας ξυμμάρτυρας ὔμμ᾽ ἐπικτῶμαι,</div><div class="l">οἵα φίλων ἄκλαυτος, οἵοις νόμοις</div><div class="l">πρὸς ἕργμα τυμβόχωστον ἔρχομαι τάφου ποταινίου·</div><div class="l">ἰὼ δύστανος, βροτοῖς οὔτε νεκροῖς κυροῦσα</div><div class="l">μέτοικος οὐ ζῶσιν, οὐ θανοῦσιν.</div></dd></dl></div>
<div class="chapter" id="id2360058"><h3>1.6. strophe</h3>
<dl><dt><span id="index.xml-sp-id2829515"><!--anchor--></span>Χορός</dt><dd><div class="l">προβᾶσ᾽ ἐπ᾽ ἔσχατον θράσους</div><div class="l">ὑψηλὸν ἐς Δίκας βάθρον</div><div class="l">προσέπεσες, ὦ τέκνον, πολύ·</div><div class="l">πατρῷον δ᾽ ἐκτίνεις τιν᾽ ἆθλον.</div></dd></dl></div>
<div class="chapter" id="id2360127"><h3>1.7. antistrophe</h3>
<dl><dt><span id="index.xml-sp-id2829556"><!--anchor--></span>Ἀντιγόνη</dt><dd><div class="l">ἔψαυσας ἀλγεινοτάτας ἐμοὶ μερίμνας,</div><div class="l">πατρὸς τριπόλιστον οἶκτον τού τε πρόπαντος</div><div class="l">ἁμετέρου πότμου κλεινοῖς Λαβδακίδαισιν.</div><div class="l">ἰὼ ματρῷαι λέκτρων</div><div class="l">ἆται κοιμήματά τ᾽ αὐτογέννητ᾽ ἐμῷ πατρὶ δυσμόρου ματρός,</div><div class="l">οἵων ἐγώ ποθ᾽ ἁ ταλαίφρων ἔφυν·</div><div class="l">πρὸς οὓς ἀραῖος ἄγαμος ἅδ᾽ ἐγὼ μέτοικος ἔρχομαι.</div><div class="l">ἰὼ δυσπότμων κασίγνητε γάμων κυρήσας,</div><div class="l">θανὼν ἔτ᾽ οὖσαν κατήναρές με.</div></dd></dl></div>
<div class="chapter" id="id2360245"><h3>1.8. antistrophe</h3>
<dl><dt><span id="index.xml-sp-id2829626"><!--anchor--></span>Χορός</dt><dd><div class="l">σέβειν μὲν εὐσέβειά τις,</div><div class="l">κράτος δ᾽ ὅτῳ κράτος μέλει</div><div class="l">παραβατὸν οὐδαμᾷ πέλει·</div><div class="l">σὲ δ᾽ αὐτόγνωτος ὤλεσ᾽ ὀργά.</div></dd></dl></div>
<div class="chapter" id="id2360316"><h3>1.9. anapests</h3>
<dl><dt><span id="index.xml-sp-id2829668"><!--anchor--></span>Ἀντιγόνη</dt><dd><div class="l">ἄκλαυτος, ἄφιλος, ἀνυμέναιος ταλαίφρων ἄγομαι</div><div class="l">τὰν πυμάταν ὁδόν.  οὐκέτι μοι τόδε</div><div class="l">λαμπάδος ἱερὸν ὄμμα</div><div class="l">θέμις ὁρᾶν ταλαίνᾳ.</div><div class="l">τὸν δ᾽ ἐμὸν πότμον ἀδάκρυτον</div><div class="l">οὐδεὶς φίλων στενάζει.</div></dd></dl></div>
</div>
  </body>
</html>
