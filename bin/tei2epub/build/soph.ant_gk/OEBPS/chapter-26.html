<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. episode</title>
  </head>
  <body>
    <div class="chapter" id="id2357435"><h2>1. episode</h2>
<dl><dt><span id="index.xml-sp-id2827985"><!--anchor--></span>Κρέων</dt><dd><div class="l">τάχ᾽ εἰσόμεσθα μάντεων ὑπέρτερον.</div><div class="l">ὦ παῖ, τελείαν ψῆφον ἆρα μὴ κλύων</div><div class="l">τῆς μελλονύμφου πατρὶ λυσσαίνων πάρει;</div><div class="l">ἢ σοὶ μὲν ἡμεῖς πανταχῇ, δρῶντες φίλοι;</div></dd></dl>
<dl><dt><span id="index.xml-sp-id2828010"><!--anchor--></span>Αἵμων</dt><dd><div class="l">πάτερ, σός εἰμι, καὶ σύ μοι γνώμας ἔχων</div><div class="l">χρηστὰς ἀπορθοῖς, αἷς ἔγωγ᾽ ἐφέψομαι.</div><div class="l">ἐμοὶ γὰρ οὐδεὶς ἀξιώσεται γάμος</div><div class="l">μείζων φέρεσθαι σοῦ καλῶς ἡγουμένου.</div></dd></dl>
<dl><dt><span id="index.xml-sp-id2828036"><!--anchor--></span>Κρέων</dt><dd><div class="l">οὕτω γάρ, ὦ παῖ, χρὴ διὰ στέρνων ἔχειν,</div><div class="l">γνώμης πατρῴας πάντ᾽ ὄπισθεν ἑστάναι.</div><div class="l">τούτου γὰρ οὕνεκ᾽ ἄνδρες εὔχονται γονὰς</div><div class="l">κατηκόους φύσαντες ἐν δόμοις ἔχειν,</div><div class="l">ὡς καὶ τὸν ἐχθρὸν ἀνταμύνωνται κακοῖς</div><div class="l">καὶ τὸν φίλον τιμῶσιν ἐξ ἴσου πατρί.</div><div class="l">ὅστις δ᾽ ἀνωφέλητα φιτύει τέκνα,</div><div class="l">τί τόνδ᾽ ἂν εἴποις ἄλλο πλὴν αὑτῷ πόνους</div><div class="l">φῦσαι, πολὺν δὲ τοῖσιν ἐχθροῖσιν γέλων;</div><div class="l">μή νύν ποτ᾽, ὦ παῖ, τὰς φρένας ὑφ᾽ ἡδονῆς</div><div class="l">γυναικὸς οὕνεκ᾽ ἐκβάλῃς, εἰδὼς ὅτι</div><div class="l">ψυχρὸν παραγκάλισμα τοῦτο γίγνεται,</div><div class="l">γυνὴ κακὴ ξύνευνος ἐν δόμοις.  τί γὰρ</div><div class="l">γένοιτ᾽ ἂν ἕλκος μεῖζον ἢ φίλος κακός;</div><div class="l">ἀλλὰ πτύσας ὡσεί τε δυσμενῆ μέθες</div><div class="l">τὴν παῖδ᾽ ἐν Αἴδου τήνδε νυμφεύειν τινί.</div><div class="l">ἐπεὶ γὰρ αὐτὴν εἷλον ἐμφανῶς ἐγὼ</div><div class="l">πόλεως ἀπιστήσασαν ἐκ πάσης μόνην,</div><div class="l">ψευδῆ γ᾽ ἐμαυτὸν οὐ καταστήσω πόλει,</div><div class="l">ἀλλὰ κτενῶ.  πρὸς ταῦτ᾽ ἐφυμνείτω Δία</div><div class="l">ξύναιμον.  εἰ γὰρ δὴ τά γ᾽ ἐγγενῆ φύσει</div><div class="l">ἄκοσμα θρέψω, κάρτα τοὺς ἔξω γένους</div><div class="l">ἐν τοῖς γὰρ οἰκείοισιν ὅστις ἔστ᾽ ἀνὴρ</div><div class="l">χρηστός, φανεῖται κἀν πόλει δίκαιος ὤν.</div><div class="l">ὅστις δ᾽ ὑπερβὰς ἢ νόμους βιάζεται</div><div class="l">ἢ τοὐπιτάσσειν τοῖς κρατύνουσιν νοεῖ,</div><div class="l">οὐκ ἔστ᾽ ἐπαίνου τοῦτον ἐξ ἐμοῦ τυχεῖν.</div><div class="l">ἀλλ᾽ ὃν πόλις στήσειε τοῦδε χρὴ κλύειν</div><div class="l">καὶ σμικρὰ καὶ δίκαια καὶ τἀναντία.</div><div class="l">καὶ τοῦτον ἂν τὸν ἄνδρα θαρσοίην ἐγὼ</div><div class="l">καλῶς μὲν ἄρχειν, εὖ δ᾽ ἂν ἄρχεσθαι θέλειν,</div><div class="l">δορός τ᾽  ἂν ἐν χειμῶνι προστεταγμένον</div><div class="l">μένειν δίκαιον κἀγαθὸν παραστάτην.</div><div class="l">ἀναρχίας δὲ μεῖζον οὐκ ἔστιν κακόν.</div><div class="l">αὕτη πόλεις ὄλλυσιν, ἥδ᾽ ἀναστάτους</div><div class="l">οἴκους τίθησιν, ἥδε συμμάχου δορὸς</div><div class="l">τροπὰς καταρρήγνυσι·  τῶν δ᾽ ὀρθουμένων</div><div class="l">σῴζει τὰ πολλὰ σώμαθ᾽ ἡ πειθαρχία.</div><div class="l">οὕτως ἀμυντέ᾽ ἐστὶ τοῖς κοσμουμένοις,</div><div class="l">κοὔτοι γυναικὸς οὐδαμῶς ἡσσητέα.</div><div class="l">κρεῖσσον γάρ, εἴπερ δεῖ, πρὸς ἀνδρὸς ἐκπεσεῖν,</div><div class="l">κοὐκ ἂν γυναικῶν ἥσσονες καλοίμεθ᾽  ἄν.</div></dd></dl>
<dl><dt><span id="index.xml-sp-id2828260"><!--anchor--></span>Χορός</dt><dd><div class="l">ἡμῖν μέν, εἰ μὴ τῷ χρόνῳ κεκλέμμεθα,</div><div class="l">λέγειν φρονούντως ὧν λέγεις δοκεῖς πέρι.</div></dd></dl>
<dl><dt><span id="index.xml-sp-id2828276"><!--anchor--></span>Αἵμων</dt><dd><div class="l">πάτερ, θεοὶ φύουσιν ἀνθρώποις φρένας,</div><div class="l">πάντων ὅσ᾽ ἐστὶ κτημάτων ὑπέρτατον.</div><div class="l">ἐγὼ δ᾽ ὅπως σὺ μὴ λέγεις ὀρθῶς τάδε,</div><div class="l">οὔτ᾽ ἂν δυναίμην μήτ᾽ ἐπισταίμην λέγειν.</div><div class="l">γένοιτο μεντἂν χἀτέρῳ καλῶς ἔχον.</div><div class="l">σοῦ δ᾽ οὖν πέφυκα πάντα προσκοπεῖν ὅσα</div><div class="l">λέγει τις ἢ πράσσει τις ἢ ψέγειν ἔχει.</div><div class="l">τὸ γὰρ σὸν ὄμμα δεινὸν, ἀνδρὶ δημότῃ</div><div class="l">λόγοις τοιούτοις, οἷς σὺ μὴ τέρψει κλύων·</div><div class="l">ἐμοὶ δ᾽ ἀκούειν ἔσθ᾽ ὑπὸ σκότου τάδε,</div><div class="l">τὴν παῖδα ταύτην οἷ᾽, ὀδύρεται πόλις,</div><div class="l">πασῶν γυναικῶν ὡς ἀναξιωτάτη</div><div class="l">κάκιστ᾽ ἀπ᾽ ἔργων εὐκλεεστάτων φθίνει.</div><div class="l">ἥτις τὸν αὑτῆς αὐτάδελφον ἐν φοναῖς</div><div class="l">πεπτῶτ᾽ ἄθαπτον μήθ᾽ ὑπ᾽ ὠμηστῶν κυνῶν</div><div class="l">εἴασ᾽ ὀλέσθαι μήθ᾽ ὑπ᾽ οἰωνῶν τινος.</div><div class="l">οὐχ ἥδε χρυσῆς ἀξία τιμῆς λαχεῖν;</div><div class="l">τοιάδ᾽ ἐρεμνὴ σῖγ᾽ ἐπέρχεται φάτις.</div><div class="l">ἐμοὶ δὲ σοῦ πράσσοντος εὐτυχῶς, πάτερ,</div><div class="l">οὐκ ἔστιν οὐδὲν κτῆμα τιμιώτερον,</div><div class="l">τί γὰρ πατρὸς θάλλοντος εὐκλείας τέκνοις</div><div class="l">ἄγαλμα μεῖζον, ἢ τί πρὸς παίδων πατρί;</div><div class="l">μή νυν ἓν ἦθος μοῦνον ἐν σαυτῷ φόρει,</div><div class="l">ὡς φὴς σύ, κοὐδὲν ἄλλο, τοῦτ᾽ ὀρθῶς ἔχειν.</div><div class="l">ὅστις γὰρ αὐτὸς ἢ φρονεῖν μόνος δοκεῖ,</div><div class="l">ἢ γλῶσσαν, ἣν οὐκ ἄλλος, ἢ ψυχὴν ἔχειν,</div><div class="l">οὗτοι διαπτυχθέντες ὤφθησαν κενοί.</div><div class="l">ἀλλ᾽ ἄνδρα, κεἴ τις ᾖ σοφός, τὸ μανθάνειν</div><div class="l">πόλλ᾽, αἰσχρὸν οὐδὲν καὶ τὸ μὴ τείνειν ἄγαν.</div><div class="l">ὁρᾷς παρὰ ῥείθροισι χειμάρροις ὅσα</div><div class="l">δένδρων ὑπείκει, κλῶνας ὡς ἐκσῴζεται,</div><div class="l">τὰ δ᾽ ἀντιτείνοντ᾽ αὐτόπρεμν᾽ ἀπόλλυται.</div><div class="l">αὕτως δὲ ναὸς ὅστις ἐγκρατῆ πόδα</div><div class="l">τείνας ὑπείκει μηδέν, ὑπτίοις κάτω</div><div class="l">στρέψας τὸ λοιπὸν σέλμασιν ναυτίλλεται.</div><div class="l">ἀλλ᾽ εἶκε καὶ θυμῷ μετάστασιν δίδου.</div><div class="l">γνώμη γὰρ εἴ τις κἀπ᾽ ἐμοῦ νεωτέρου</div><div class="l">πρόσεστι, φήμ᾽ ἔγωγε πρεσβεύειν πολὺ</div><div class="l">φῦναι τὸν ἄνδρα πάντ᾽ ἐπιστήμης πλέων·</div><div class="l">εἰ δ᾽ οὖν, φιλεῖ γὰρ τοῦτο μὴ ταύτῃ ῥέπειν,</div><div class="l">καὶ τῶν λεγόντων εὖ καλὸν τὸ μανθάνειν.</div></dd></dl>
<dl><dt><span id="index.xml-sp-id2828494"><!--anchor--></span>Χορός</dt><dd><div class="l">ἄναξ, σέ τ᾽ εἰκός, εἴ τι καίριον λέγει,</div><div class="l">μαθεῖν, σέ τ᾽ αὖ τοῦδ᾽·  εὖ γὰρ εἴρηται διπλῇ.</div></dd></dl>
<dl><dt><span id="index.xml-sp-id2828512"><!--anchor--></span>Κρέων</dt><dd><div class="l">οἱ τηλικοίδε καὶ διδαξόμεσθα δὴ</div><div class="l">φρονεῖν ὑπ᾽ ἀνδρὸς  τηλικοῦδε τὴν φύσιν;</div></dd></dl>
<dl><dt><span id="index.xml-sp-id2828528"><!--anchor--></span>Αἵμων</dt><dd><div class="l">μηδὲν τὸ μὴ δίκαιον·  εἰ δ᾽ ἐγὼ νέος,</div><div class="l">οὐ τὸν χρόνον χρὴ μᾶλλον ἢ τἄργα σκοπεῖν.</div></dd></dl>
<dl><dt><span id="index.xml-sp-id2828543"><!--anchor--></span>Κρέων</dt><dd><div class="l">ἔργον γάρ ἐστι τοὺς ἀκοσμοῦντας σέβειν;</div></dd></dl>
<dl><dt><span id="index.xml-sp-id2828557"><!--anchor--></span>Αἵμων</dt><dd><div class="l">οὐδ᾽ ἂν κελεύσαιμ᾽, εὐσεβεῖν εἰς τοὺς κακούς.</div></dd></dl>
<dl><dt><span id="index.xml-sp-id2828568"><!--anchor--></span>Κρέων</dt><dd><div class="l">οὐχ ἥδε γὰρ τοιᾷδ᾽ ἐπείληπται νόσῳ;</div></dd></dl>
<dl><dt><span id="index.xml-sp-id2828579"><!--anchor--></span>Αἵμων</dt><dd><div class="l">οὔ φησι Θήβης τῆσδ᾽ ὁμόπτολις λεώς.</div></dd></dl>
<dl><dt><span id="index.xml-sp-id2828591"><!--anchor--></span>Κρέων</dt><dd><div class="l">πόλις γὰρ ἡμῖν ἁμὲ χρὴ τάσσειν ἐρεῖ;</div></dd></dl>
<dl><dt><span id="index.xml-sp-id2828602"><!--anchor--></span>Αἵμων</dt><dd><div class="l">ὁρᾷς τόδ᾽ ὡς εἴρηκας ὡς ἄγαν νέος;</div></dd></dl>
<dl><dt><span id="index.xml-sp-id2828615"><!--anchor--></span>Κρέων</dt><dd><div class="l">ἄλλῳ γὰρ ἢ ᾽μοὶ χρή με τῆσδ᾽ ἄρχειν χθονός;</div></dd></dl>
<dl><dt><span id="index.xml-sp-id2828626"><!--anchor--></span>Αἵμων</dt><dd><div class="l">πόλις γὰρ οὐκ ἔσθ᾽ ἥτις ἀνδρός ἐσθ᾽ ἑνός.</div></dd></dl>
<dl><dt><span id="index.xml-sp-id2828638"><!--anchor--></span>Κρέων</dt><dd><div class="l">οὐ τοῦ κρατοῦντος ἡ πόλις νομίζεται;</div></dd></dl>
<dl><dt><span id="index.xml-sp-id2828649"><!--anchor--></span>Αἵμων</dt><dd><div class="l">καλῶς γ᾽ ἐρήμης ἂν   σὺ γῆς ἄρχοις μόνος.</div></dd></dl>
<dl><dt><span id="index.xml-sp-id2828660"><!--anchor--></span>Κρέων</dt><dd><div class="l">ὅδ᾽, ὡς ἔοικε, τῇ γυναικὶ συμμαχεῖ.</div></dd></dl>
<dl><dt><span id="index.xml-sp-id2828674"><!--anchor--></span>Αἵμων</dt><dd><div class="l">εἴπερ γυνὴ σύ.  σοῦ γὰρ οὖν προκήδομαι.</div></dd></dl>
<dl><dt><span id="index.xml-sp-id2828685"><!--anchor--></span>Κρέων</dt><dd><div class="l">ὦ παγκάκιστε, διὰ δίκης ἰὼν πατρί;</div></dd></dl>
<dl><dt><span id="index.xml-sp-id2828696"><!--anchor--></span>Αἵμων</dt><dd><div class="l">οὐ γὰρ δίκαιά σ᾽  ἐξαμαρτάνονθ᾽ ὁρῶ.</div></dd></dl>
<dl><dt><span id="index.xml-sp-id2828707"><!--anchor--></span>Κρέων</dt><dd><div class="l">ἁμαρτάνω γὰρ τὰς ἐμὰς ἀρχὰς σέβων;</div></dd></dl>
<dl><dt><span id="index.xml-sp-id2828718"><!--anchor--></span>Αἵμων</dt><dd><div class="l">οὐ γὰρ σέβεις τιμάς γε τὰς θεῶν πατῶν.</div></dd></dl>
<dl><dt><span id="index.xml-sp-id2828731"><!--anchor--></span>Κρέων</dt><dd><div class="l">ὦ μιαρὸν ἦθος καὶ γυναικὸς ὕστερον.</div></dd></dl>
<dl><dt><span id="index.xml-sp-id2828743"><!--anchor--></span>Αἵμων</dt><dd><div class="l">οὔ τἂν ἕλοις ἥσσω γε τῶν αἰσχρῶν ἐμέ.</div></dd></dl>
<dl><dt><span id="index.xml-sp-id2828754"><!--anchor--></span>Κρέων</dt><dd><div class="l">ὁ γοῦν λόγος σοι  πᾶς ὑπὲρ κείνης ὅδε.</div></dd></dl>
<dl><dt><span id="index.xml-sp-id2828765"><!--anchor--></span>Αἵμων</dt><dd><div class="l">καὶ σοῦ γε κἀμοῦ, καὶ θεῶν τῶν νερτέρων.</div></dd></dl>
<dl><dt><span id="index.xml-sp-id2828776"><!--anchor--></span>Κρέων</dt><dd><div class="l">ταύτην ποτ᾽  οὐκ ἔσθ᾽  ὡς ἔτι ζῶσαν γαμεῖς.</div></dd></dl>
<dl><dt><span id="index.xml-sp-id2828790"><!--anchor--></span>Αἵμων</dt><dd><div class="l">ἣ δ᾽ οὖν θανεῖται καὶ θανοῦσ᾽ ὀλεῖ τινα.</div></dd></dl>
<dl><dt><span id="index.xml-sp-id2828801"><!--anchor--></span>Κρέων</dt><dd><div class="l">ἦ κἀπαπειλῶν ὧδ᾽ ἐπεξέρχει θρασύς;</div></dd></dl>
<dl><dt><span id="index.xml-sp-id2828812"><!--anchor--></span>Αἵμων</dt><dd><div class="l">τίς δ᾽ ἔστ᾽ ἀπειλὴ πρὸς κενὰς γνώμας λέγειν;</div></dd></dl>
<dl><dt><span id="index.xml-sp-id2828824"><!--anchor--></span>Κρέων</dt><dd><div class="l">κλαίων φρενώσεις, ὢν φρενῶν αὐτὸς κενός.</div></dd></dl>
<dl><dt><span id="index.xml-sp-id2828835"><!--anchor--></span>Αἵμων</dt><dd><div class="l">εἰ μὴ πατὴρ ἦσθ᾽, εἶπον ἄν σ᾽ οὐκ εὖ φρονεῖν.</div></dd></dl>
<dl><dt><span id="index.xml-sp-id2828849"><!--anchor--></span>Κρέων</dt><dd><div class="l">γυναικὸς ὢν δούλευμα μὴ κώτιλλέ με.</div></dd></dl>
<dl><dt><span id="index.xml-sp-id2828860"><!--anchor--></span>Αἵμων</dt><dd><div class="l">βούλει λέγειν τι καὶ λέγων μηδὲν κλύειν;</div></dd></dl>
<dl><dt><span id="index.xml-sp-id2828879"><!--anchor--></span>Κρέων</dt><dd><div class="l">ἄληθες; ἀλλ᾽ οὐ τόνδ᾽ Ὄλυμπον, ἴσθ᾽ ὅτι,</div><div class="l">χαίρων ἐπὶ ψόγοισι δεννάσεις ἐμέ.</div><div class="l">ἄγαγε τὸ μῖσος  ὡς κατ᾽  ὄμματ᾽  αὐτίκα</div><div class="l">παρόντι θνῄσκῃ πλησία τῷ νυμφίῳ.</div></dd></dl>
<dl><dt><span id="index.xml-sp-id2828906"><!--anchor--></span>Αἵμων</dt><dd><div class="l">οὐ δῆτ᾽ ἔμοιγε, τοῦτο μὴ δόξῃς ποτέ,</div><div class="l">οὔθ᾽ ἥδ᾽ ὀλεῖται πλησία, σύ τ᾽ οὐδαμὰ</div><div class="l">τοὐμὸν προσόψει κρᾶτ᾽ ἐν ὀφθαλμοῖς ὁρῶν,</div><div class="l">ὡς τοῖς θέλουσι τῶν φίλων μαίνῃ συνών.</div></dd></dl>
<dl><dt><span id="index.xml-sp-id2828933"><!--anchor--></span>Χορός</dt><dd><div class="l">ἁνήρ, ἄναξ, βέβηκεν ἐξ ὀργῆς ταχύς·</div><div class="l">νοῦς δ᾽ ἐστὶ τηλικοῦτος ἀλγήσας βαρύς.</div></dd></dl>
<dl><dt><span id="index.xml-sp-id2828949"><!--anchor--></span>Κρε´ων</dt><dd><div class="l">δράτω·  φρονείτω μεῖζον ἢ κατ᾽ ἄνδρ᾽ ἰών·</div><div class="l">τὼ δ᾽ οὖν κόρα τώδ᾽ οὐκ ἀπαλλάξει μόρου.</div></dd></dl>
<dl><dt><span id="index.xml-sp-id2828965"><!--anchor--></span>Χορός</dt><dd><div class="l">ἄμφω γὰρ αὐτὼ καὶ κατακτεῖναι νοεῖς;</div></dd></dl>
<dl><dt><span id="index.xml-sp-id2828978"><!--anchor--></span>Κρέων</dt><dd><div class="l">οὐ τήν γε μὴ θιγοῦσαν·  εὖ γὰρ οὖν λέγεις.</div></dd></dl>
<dl><dt><span id="index.xml-sp-id2828989"><!--anchor--></span>Χορός</dt><dd><div class="l">μόρῳ δὲ ποίῳ καί σφε βουλεύει κτανεῖν;</div></dd></dl>
<dl><dt><span id="index.xml-sp-id2829001"><!--anchor--></span>Κρέων</dt><dd><div class="l">ἄγων ἔρημος ἔνθ᾽ ἂν ᾖ βροτῶν στίβος</div><div class="l">κρύψω πετρώδει ζῶσαν ἐν κατώρυχι,</div><div class="l">φορβῆς τοσοῦτον ὡς ἄγος μόνον προθείς,</div><div class="l">ὅπως μίασμα πᾶσ᾽ ὑπεκφύγῃ πόλις.</div><div class="l">κἀκεῖ τὸν Ἅιδην, ὃν μόνον σέβει θεῶν,</div><div class="l">αἰτουμένη που τεύξεται τὸ μὴ θανεῖν,</div><div class="l">ἢ γνώσεται γοῦν ἀλλὰ τηνικαῦθ᾽ ὅτι</div><div class="l">πόνος περισσός ἐστι τἀν Ἅιδου σέβειν.</div></dd></dl>
</div>
  </body>
</html>
