<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. episode</title>
  </head>
  <body>
    <div class="chapter" id="id2360402"><h2>1. episode</h2>
<dl><dt><span id="index.xml-sp-id2829721"><!--anchor--></span>Κρέων</dt><dd><div class="l">ἆρ᾽ ἴστ᾽, ἀοιδὰς καὶ γόους πρὸ τοῦ θανεῖν</div><div class="l">ὡς οὐδ᾽ ἂν εἷς παύσαιτ᾽ ἄν, εἰ χρείη λέγειν;</div><div class="l">οὐκ ἄξεθ᾽ ὡς τάχιστα; καὶ κατηρεφεῖ</div><div class="l">τύμβῳ περιπτύξαντες, ὡς εἴρηκ᾽ ἐγώ,</div><div class="l">ἄφετε μόνην ἔρημον, εἴτε χρῇ θανεῖν</div><div class="l">εἴτ᾽ ἐν τοιαύτῃ ζῶσα τυμβεύειν στέγῃ·</div><div class="l">ἡμεῖς γὰρ ἁγνοὶ τοὐπὶ τήνδε τὴν κόρην</div><div class="l">μετοικίας δ᾽  οὖν τῆς ἄνω στερήσεται.</div></dd></dl>
<dl><dt><span id="index.xml-sp-id2829768"><!--anchor--></span>Ἀντιγόνη</dt><dd><div class="l">ὦ τύμβος, ὦ νυμφεῖον, ὦ κατασκαφὴς</div><div class="l">οἴκησις ἀείφρουρος,  οἷ πορεύομαι</div><div class="l">πρὸς τοὺς ἐμαυτῆς, ὧν ἀριθμὸν ἐν νεκροῖς</div><div class="l">πλεῖστον δέδεκται Φερσέφασσ᾽ ὀλωλότων·</div><div class="l">ὧν λοισθία ᾽γὼ καὶ κάκιστα δὴ μακρῷ</div><div class="l">κάτειμι, πρίν μοι μοῖραν ἐξήκειν βίου.</div><div class="l">ἐλθοῦσα μέντοι κάρτ᾽ ἐν ἐλπίσιν τρέφω</div><div class="l">φίλη μὲν ἥξειν πατρί, προσφιλὴς δὲ σοί,</div><div class="l">μῆτερ, φίλη δὲ σοί, κασίγνητον κάρα·</div><div class="l">ἐπεὶ θανόντας αὐτόχειρ ὑμᾶς ἐγὼ</div><div class="l">ἔλουσα κἀκόσμησα κἀπιτυμβίους</div><div class="l">χοὰς ἔδωκα.  νῦν δέ Πολύνεικες, τὸ σὸν</div><div class="l">δέμας περιστέλλουσα τοιάδ᾽ ἄρνυμαι.</div><div class="l">καίτοι σ᾽ ἐγὼ ᾽τίμησα τοῖς φρονοῦσιν εὖ.</div><div class="l">οὐ γάρ ποτ᾽ οὔτ᾽ ἄν, εἰ τέκνων μήτηρ ἔφυν,</div><div class="l">οὔτ᾽ εἰ πόσις μοι κατθανὼν ἐτήκετο,</div><div class="l">βίᾳ πολιτῶν τόνδ᾽ ἂν ᾐρόμην πόνον.</div><div class="l">τίνος νόμου δὴ ταῦτα πρὸς χάριν λέγω;</div><div class="l">πόσις μὲν ἄν μοι κατθανόντος ἄλλος ἦν,</div><div class="l">καὶ παῖς ἀπ᾽ ἄλλου φωτός, εἰ τοῦδ᾽ ἤμπλακον,</div><div class="l">μητρὸς δ᾽ ἐν Ἅιδου καὶ πατρὸς κεκευθότοιν</div><div class="l">οὐκ ἔστ᾽ ἀδελφὸς ὅστις ἂν βλάστοι ποτέ.</div><div class="l">τοιῷδε μέντοι σ᾽ ἐκπροτιμήσασ᾽ ἐγὼ</div><div class="l">νόμῳ Κρέοντι ταῦτ᾽ ἔδοξ᾽ ἁμαρτάνειν</div><div class="l">καὶ δεινὰ τολμᾶν, ὦ κασίγνητον κάρα.</div><div class="l">καὶ νῦν ἄγει με διὰ χερῶν οὕτω λαβὼν</div><div class="l">ἄλεκτρον, ἀνυμέναιον, οὔτε του γάμου</div><div class="l">μέρος λαχοῦσαν οὔτε παιδείου τροφῆς,</div><div class="l">ἀλλ᾽ ὧδ᾽ ἔρημος πρὸς φίλων ἡ δύσμορος</div><div class="l">ζῶσ᾽  εἰς θανόντων ἔρχομαι κατασκαφάς.</div><div class="l">ποίαν παρεξελθοῦσα δαιμόνων δίκην;</div><div class="l">τί χρή με τὴν δύστηνον ἐς θεοὺς ἔτι</div><div class="l">βλέπειν; τίν᾽ αὐδᾶν ξυμμάχων; ἐπεί γε δὴ</div><div class="l">τὴν δυσσέβειαν εὐσεβοῦσ᾽, ἐκτησάμην.</div><div class="l">ἀλλ᾽ εἰ μὲν οὖν τάδ᾽ ἐστὶν ἐν θεοῖς καλά,</div><div class="l">παθόντες ἂν ξυγγνοῖμεν ἡμαρτηκότες·</div><div class="l">εἰ δ᾽ οἵδ᾽ ἁμαρτάνουσι, μὴ πλείω κακὰ</div><div class="l">πάθοιεν ἢ καὶ δρῶσιν ἐκδίκως ἐμέ.</div></dd></dl>
<div class="chapter" id="id2360861"><h3>1.1. anapests</h3>
<dl><dt><span id="index.xml-sp-id2821739"><!--anchor--></span>Χορός</dt><dd><div class="l">ἔτι τῶν αὐτῶν ἀνέμων αὑταὶ</div><div class="l">ψυχῆς ῥιπαὶ τήνδε γ᾽  ἔχουσιν.</div></dd></dl>
<dl><dt><span id="index.xml-sp-id2821756"><!--anchor--></span>Κρέων</dt><dd><div class="l">τοιγὰρ τούτων τοῖσιν ἄγουσιν</div><div class="l">κλαύμαθ᾽ ὑπάρξει βραδυτῆτος ὕπερ.</div></dd></dl>
<dl><dt><span id="index.xml-sp-id2821770"><!--anchor--></span>Ἀντιγόνη</dt><dd><div class="l">οἴμοι, θανάτου τοῦτ᾽ ἐγγυτάτω</div><div class="l">τοὔπος ἀφῖκται.</div></dd></dl>
<dl><dt><span id="index.xml-sp-id2830240"><!--anchor--></span>Χορός</dt><dd><div class="l">θαρσεῖν οὐδὲν παραμυθοῦμαι</div><div class="l">μὴ οὐ τάδε ταύτῃ κατακυροῦσθαι.</div></dd></dl>
<dl><dt><span id="index.xml-sp-id2830256"><!--anchor--></span>Ἀντιγόνη</dt><dd><div class="l">ὦ γῆς Θήβης ἄστυ πατρῷον</div><div class="l">καὶ θεοὶ προγενεῖς,</div><div class="l">ἄγομαι δὴ κοὐκέτι μέλλω.</div><div class="l">λεύσσετε,   Θήβης οἱ κοιρανίδαι</div><div class="l">τὴν βασιλειδᾶν  μούνην λοιπήν,</div><div class="l">οἷα πρὸς οἵων ἀνδρῶν πάσχω,</div><div class="l">τὴν εὐσεβίαν σεβίσασα.</div></dd></dl></div>
</div>
  </body>
</html>
