<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. choral</title>
  </head>
  <body>
    <div class="chapter" id="id2363137"><h2>1. choral</h2>
<div class="chapter" id="id2363151"><h3>1.1. strophe</h3>
<dl><dt><span id="index.xml-sp-id2831507"><!--anchor--></span>Χορός</dt><dd><div class="l">πολυώνυμε, Καδμείας νύμφας ἄγαλμα</div><div class="l">καὶ Διὸς βαρυβρεμέτα</div><div class="l">γένος, κλυτὰν ὃς ἀμφέπεις</div><div class="l">Ἰταλίαν, μέδεις δὲ</div><div class="l">παγκοίνοις, Ἐλευσινίας</div><div class="l">Δῃοῦς ἐν κόλποις, Βακχεῦ  Βακχᾶν</div><div class="l">ὁ ματρόπολιν Θήβαν</div><div class="l">ναιετῶν παρ᾽ ὑγρῶν</div><div class="l">Ἰσμηνοῦ ῥείθρων ἀγρίου τ᾽ ἐπὶ σπορᾷ δράκοντος</div></dd></dl></div>
<div class="chapter" id="id2363266"><h3>1.2. antistrophe</h3>
<dl><dt><span id="index.xml-sp-id2831573"><!--anchor--></span>Χορός</dt><dd><div class="l">σὲ δ᾽ ὑπὲρ διλόφου πέτρας στέροψ ὄπωπε</div><div class="l">λιγνύς, ἔνθα Κωρύκιαι</div><div class="l">στείχουσι νύμφαι Βακχίδες,</div><div class="l">Κασταλίας τε νᾶμα.</div><div class="l">καί σε Νυσαίων ὀρέων</div><div class="l">κισσήρεις ὄχθαι χλωρά τ᾽ ἀκτὰ</div><div class="l">πολυστάφυλος πέμπει,</div><div class="l">ἀμβρότων ἐπέων</div><div class="l">εὐαζόντων Θηβαΐας ἐπισκοποῦντ᾽ ἀγυιάς·</div></dd></dl></div>
<div class="chapter" id="id2363379"><h3>1.3. strophe</h3>
<dl><dt><span id="index.xml-sp-id2831637"><!--anchor--></span>Χορός</dt><dd><div class="l">τὰν ἐκ πᾶσαι τιμᾷς ὑπερτάταν πόλεων</div><div class="l">ματρὶ σὺν κεραυνίᾳ·</div><div class="l">καὶ νῦν, ὡς βιαίας ἔχεται</div><div class="l">πάνδαμος πόλις ἐπὶ νόσου,</div><div class="l">μολεῖν καθαρσίῳ ποδὶ Παρνασίαν ὑπὲρ κλιτὺν</div><div class="l">ἢ στονόεντα πορθμόν.</div></dd></dl></div>
<div class="chapter" id="id2363468"><h3>1.4. antistrophe</h3>
<dl><dt><span id="index.xml-sp-id2831756"><!--anchor--></span>Χορός</dt><dd><div class="l">ἰὼ πῦρ πνειόντων χοράγ᾽ ἄστρων, νυχίων</div><div class="l">φθεγμάτων ἐπίσκοπε,</div><div class="l">παῖ Διὸς γένεθλον, προφάνηθ᾽</div><div class="l">ὦναξ, σαῖς ἅμα περιπόλοις</div><div class="l">Θυίαισιν, αἵ σε μαινόμεναι πάννυχοι χορεύουσι</div><div class="l">τὸν ταμίαν Ἴακχον.</div></dd></dl></div>
</div>
  </body>
</html>
