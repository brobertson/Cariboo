<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. choral</title>
  </head>
  <body>
    <div class="chapter" id="id2364780"><h2>1. choral</h2>
<div class="chapter" id="id2364794"><h3>1.1. strophe</h3>
<dl><dt><span id="index.xml-sp-id2832512"><!--anchor--></span>Κρέων</dt><dd><div class="l">ἰὼ</div><div class="l">φρενῶν δυσφρόνων ἁμαρτήματα</div><div class="l">στερεὰ θανατόεντ᾽,</div><div class="l">ὦ κτανόντας τε καὶ</div><div class="l">θανόντας βλέποντες ἐμφυλίους.</div><div class="l">ὤμοι ἐμῶν ἄνολβα βουλευμάτων.</div><div class="l">ἰὼ παῖ, νέος νέῳ ξὺν μόρῳ</div><div class="l">αἰαῖ αἰαῖ,</div><div class="l">ἔθανες, ἀπελύθης</div><div class="l">ἐμαῖς οὐδὲ σαῖς δυσβουλίαις.</div></dd></dl></div>
<div class="chapter" id="id2364911"><h3>1.2. strophe</h3>
<dl><dt><span id="index.xml-sp-id2832576"><!--anchor--></span>Χορός</dt><dd><div class="l">οἴμ᾽  ὡς ἔοικας ὀψὲ τὴν δίκην ἰδεῖν.</div></dd></dl>
<dl><dt><span id="index.xml-sp-id2832587"><!--anchor--></span>Κρέων</dt><dd><div class="l">οἴμοι,</div><div class="l">ἔχω μαθὼν δείλαιος· ἐν δ᾽ ἐμῷ κάρᾳ</div><div class="l">θεὸς τότ᾽ ἄρα τότε μέγα βάρος μ᾽ ἔχων</div><div class="l">ἔπαισεν, ἐν δ᾽ ἔσεισεν ἀγρίαις ὁδοῖς,</div><div class="l">οἴμοι, λακπάτητον ἀντρέπων χαράν.</div><div class="l">φεῦ φεῦ, ὦ πόνοι βροτῶν δύσπονοι.</div></dd></dl>
<dl><dt><span id="index.xml-sp-id2832627"><!--anchor--></span>Ἐξάγγελος</dt><dd><div class="l">ὦ δέσποθ᾽, ὡς ἔχων τε καὶ κεκτημένος,</div><div class="l">τὰ μὲν πρὸ χειρῶν τάδε φέρων, τὰ δ᾽ ἐν δόμοις</div><div class="l">ἔοικας ἥκειν καὶ τάχ᾽  ὄψεσθαι κακά.</div></dd></dl>
<dl><dt><span id="index.xml-sp-id2832658"><!--anchor--></span>Κρέων</dt><dd><div class="l">τί δ᾽ ἔστιν αὖ κάκιον ἐκ κακῶν ἔτι;</div></dd></dl>
<dl><dt><span id="index.xml-sp-id2832668"><!--anchor--></span>Ἐξάγγελος</dt><dd><div class="l">γυνὴ τέθνηκε, τοῦδε παμμήτωρ νεκροῦ,</div><div class="l">δύστηνος, ἄρτι νεοτόμοισι πλήγμασιν.</div></dd></dl></div>
<div class="chapter" id="id2365125"><h3>1.3. antistrophe</h3>
<dl><dt><span id="index.xml-sp-id2832702"><!--anchor--></span>Κρέων</dt><dd><div class="l">ἰώ.</div><div class="l">ἰὼ δυσκάθαρτος Ἅιδου λιμήν,</div><div class="l">τί μ᾽ ἄρα τί μ᾽ ὀλέκεις;</div><div class="l">ὦ κακάγγελτά μοι</div><div class="l">προπέμψας ἄχη, τίνα θροεῖς λόγον;</div><div class="l">αἰαῖ, ὀλωλότ᾽ ἄνδρ᾽ ἐπεξειργάσω.</div><div class="l">τί φής, παῖ; τίν᾽ αὖ λέγεις μοι νέον,</div><div class="l">αἰαῖ αἰαῖ,</div><div class="l">σφάγιον ἐπ᾽ ὀλέθρῳ</div><div class="l">γυναικεῖον ἀμφικεῖσθαι μόρον;</div></dd></dl>
<dl><dt><span id="index.xml-sp-id2832759"><!--anchor--></span>Χορός</dt><dd><div class="l">ὁρᾶν πάρεστιν·  οὐ γὰρ ἐν μυχοῖς ἔτι.</div></dd></dl></div>
<div class="chapter" id="id2365275"><h3>1.4. antistrophe</h3>
<dl><dt><span id="index.xml-sp-id2832787"><!--anchor--></span>Κρέων</dt><dd><div class="l">οἴμοι,</div><div class="l">κακὸν τόδ᾽ ἄλλο δεύτερον βλέπω τάλας.</div><div class="l">τίς ἄρα, τίς με πότμος ἔτι περιμένει;</div><div class="l">ἔχω μὲν ἐν χείρεσσιν ἀρτίως τέκνον,</div><div class="l">τάλας, τὸν δ᾽ ἔναντα προσβλέπω νεκρόν.</div><div class="l">φεῦ φεῦ μᾶτερ ἀθλία, φεῦ τέκνον.</div></dd></dl>
<dl><dt><span id="index.xml-sp-id2832822"><!--anchor--></span>Ἐξάγγελος</dt><dd><div class="l">ἡ δ᾽ ὀξυθήκτῳ βωμία περὶ ξίφει</div><div class="l">λύει κελαινὰ βλέφαρα, κωκύσασα μὲν</div><div class="l">τοῦ πρὶν θανόντος Μεγαρέως κλεινὸν λάχος,</div><div class="l">αὖθις δὲ τοῦδε, λοίσθιον δὲ σοὶ κακὰς</div><div class="l">πράξεις ἐφυμνήσασα τῷ παιδοκτόνῳ.</div></dd></dl></div>
<div class="chapter" id="id2365420"><h3>1.5. strophe</h3>
<dl><dt><span id="index.xml-sp-id2832871"><!--anchor--></span>Κρέων</dt><dd><div class="l">αἰαῖ αἰαῖ,</div><div class="l">ἀνέπταν φόβῳ.  τί μ᾽ οὐκ ἀνταίαν</div><div class="l">ἔπαισέν τις ἀμφιθήκτῳ ξίφει;</div><div class="l">δείλαιος ἐγώ, αἰαῖ,</div><div class="l">δειλαίᾳ δὲ συγκέκραμαι δύᾳ.</div></dd></dl>
<dl><dt><span id="index.xml-sp-id2832898"><!--anchor--></span>Ἐξάγγελος</dt><dd><div class="l">ὡς αἰτίαν γε τῶνδε κἀκείνων ἔχων</div><div class="l">πρὸς τῆς θανούσης τῆσδ᾽ ἐπεσκήπτου μόρων</div></dd></dl>
<dl><dt><span id="index.xml-sp-id2832914"><!--anchor--></span>Κρέων</dt><dd><div class="l">ποίῳ δὲ κἀπελύσατ᾽ ἐν φοναῖς τρόπῳ;</div></dd></dl>
<dl><dt><span id="index.xml-sp-id2832925"><!--anchor--></span>Ἐξάγγελος</dt><dd><div class="l">παίσας ὑφ᾽ ἧπαρ αὐτόχειρ αὑτήν, ὅπως</div><div class="l">παιδὸς τόδ᾽ ᾔσθετ᾽ ὀξυκώκυτον πάθος.</div></dd></dl></div>
<div class="chapter" id="id2365576"><h3>1.6. strophe</h3>
<dl><dt><span id="index.xml-sp-id2832961"><!--anchor--></span>Κρέων</dt><dd><div class="l">ὤμοι μοι, τάδ᾽ οὐκ ἐπ᾽ ἄλλον βροτῶν</div><div class="l">ἐμᾶς ἁρμόσει ποτ᾽ ἐξ αἰτίας.</div><div class="l">ἐγὼ γάρ σ᾽ ἐγὼ ἔκανον, ὢ μέλεος,</div><div class="l">ἐγώ, φάμ᾽  ἔτυμον. ἰὼ πρόσπολοι,</div><div class="l">ἄγετέ μ᾽ ὅτι τάχιστ᾽, ἄγετέ μ᾽ ἐκποδών,</div><div class="l">τὸν οὐκ ὄντα μᾶλλον ἢ μηδένα.</div></dd></dl>
<dl><dt><span id="index.xml-sp-id2832996"><!--anchor--></span>Χορός</dt><dd><div class="l">κέρδη παραινει῀ς, εἴ τι κέρδος ἐν κακοῖς.</div><div class="l">βράχιστα γὰρ κράτιστα τἀν ποσὶν κακά.</div></dd></dl></div>
<div class="chapter" id="id2365695"><h3>1.7. antistrophe</h3>
<dl><dt><span id="index.xml-sp-id2833030"><!--anchor--></span>Κρέων</dt><dd><div class="l">ἴτω ἴτω,</div><div class="l">φανήτω μόρων ὁ κάλλιστ᾽ ἔχων</div><div class="l">ἐμοὶ τερμίαν ἄγων ἁμέραν</div><div class="l">ὕπατος·  ἴτω ἴτω,</div><div class="l">ὅπως μηκέτ᾽  ἆμαρ ἄλλ᾽ εἰσίδω.</div></dd></dl>
<dl><dt><span id="index.xml-sp-id2833064"><!--anchor--></span>Χορός</dt><dd><div class="l">μέλλοντα ταῦτα. τῶν προκειμένων τι χρὴ μέλειν</div><div class="l">πράσσειν.  μέλει γὰρ τῶνδ᾽ ὅτοισι χρὴ μέλειν</div></dd></dl>
<dl><dt><span id="index.xml-sp-id2833083"><!--anchor--></span>Κρέων</dt><dd><div class="l">ἀλλ᾽ ὧν ἐρῶ, τοιαῦτα συγκατηυξάμην.</div></dd></dl>
<dl><dt><span id="index.xml-sp-id2833094"><!--anchor--></span>Χορός</dt><dd><div class="l">μή νυν προσεύχου μηδέν·  ὡς πεπρωμένης</div><div class="l">οὐκ ἔστι θνητοῖς συμφορᾶς ἀπαλλαγή.</div></dd></dl></div>
<div class="chapter" id="id2365862"><h3>1.8. antistrophe</h3>
<dl><dt><span id="index.xml-sp-id2833127"><!--anchor--></span>Κρέων</dt><dd><div class="l">ἄγοιτ᾽  ἂν μάταιον ἄνδρ᾽  ἐκποδών,</div><div class="l">ὅς, ὦ παῖ, σέ τ᾽  οὐχ ἑκὼν κάκτανον</div><div class="l">σέ τ᾽ αὖ τάνδ᾽, ὤμοι μέλεος, οὐδ᾽ ἔχω</div><div class="l">ὅπᾳ πρὸς πότερα κλιθῶ·  πάντα γὰρ</div><div class="l">λέχρια τἀν χεροῖν, τὰ δ᾽ ἐπὶ κρατί μοι</div><div class="l">πότμος δυσκόμιστος εἰσήλατο.</div></dd></dl></div>
</div>
  </body>
</html>
