<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. choral</title>
  </head>
  <body>
    <div class="chapter" id="id2361065"><h2>1. choral</h2>
<div class="chapter" id="id2361078"><h3>1.1. strophe</h3>
<dl><dt><span id="index.xml-sp-id2830320"><!--anchor--></span>Χορός</dt><dd><div class="l">ἔτλα καὶ Δανάας οὐράνιον φῶς</div><div class="l">ἀλλάξαι δέμας ἐν χαλκοδέτοις αὐλαῖς·</div><div class="l">κρυπτομένα δ᾽ ἐν τυμβήρει θαλάμῳ κατεζεύχθη·</div><div class="l">καίτοι καὶ γενεᾷ τίμιος, ὦ παῖ παῖ,</div><div class="l">καὶ Ζηνὸς ταμιεύεσκε γονὰς χρυσορύτους.</div><div class="l">ἀλλ᾽ ἁ μοιριδία τις δύνασις δεινά·</div><div class="l">οὔτ᾽ ἄν νιν ὄλβος οὔτ᾽ Ἄρης, οὐ πύργος, οὐχ ἁλίκτυποι</div><div class="l">κελαιναὶ νᾶες ἐκφύγοιεν.</div></dd></dl></div>
<div class="chapter" id="id2361186"><h3>1.2. antistrophe</h3>
<dl><dt><span id="index.xml-sp-id2830383"><!--anchor--></span>Χορός</dt><dd><div class="l">ζεύχθη δ᾽   ὀξύχολος παῖς ὁ Δρύαντος,</div><div class="l">Ἠδωνῶν βασιλεύς, κερτομίοις ὀργαῖς</div><div class="l">ἐκ Διονύσου πετρώδει κατάφαρκτος ἐν δεσμῷ.</div><div class="l">οὕτω τᾶς μανίας δεινὸν ἀποστάζει</div><div class="l">ἀνθηρόν τε μένος.  κεῖνος ἐπέγνω μανίαις</div><div class="l">ψαύων τὸν θεὸν ἐν κερτομίοις γλώσσαις.</div><div class="l">παύεσκε μὲν γὰρ ἐνθέους γυναῖκας εὔιόν τε πῦρ,</div><div class="l">φιλαύλους τ᾽ ἠρέθιζε Μούσας.</div></dd></dl></div>
<div class="chapter" id="id2361295"><h3>1.3. strophe</h3>
<dl><dt><span id="index.xml-sp-id2830448"><!--anchor--></span>Χορός</dt><dd><div class="l">παρὰ δὲ κυανεᾶν πελάγει διδύμας ἁλὸς</div><div class="l">ἀκταὶ Βοσπόριαι ἥδ᾽ ὁ Θρῃκῶν ἄξενος</div><div class="l">Σαλμυδησσός, ἵν᾽ ἀγχίπτολις  Ἄρης</div><div class="l">δισσοῖσι Φινείδαις</div><div class="l">εἶδεν ἀρατὸν ἕλκος</div><div class="l">τυφλωθὲν ἐξ ἀγρίας δάμαρτος</div><div class="l">ἀλαὸν ἀλαστόροισιν ὀμμάτων κύκλοις</div><div class="l">ἀραχθέντων, ὑφ᾽ αἱματηραῖς</div><div class="l">χείρεσσι καὶ κερκίδων ἀκμαῖσιν.</div></dd></dl></div>
<div class="chapter" id="id2361409"><h3>1.4. antistrophe</h3>
<dl><dt><span id="index.xml-sp-id2830513"><!--anchor--></span>Χορός</dt><dd><div class="l">κατὰ δὲ τακόμενοι μέλεοι μελέαν πάθαν</div><div class="l">κλαῖον, ματρὸς ἔχοντες ἀνύμφευτον γονάν·</div><div class="l">ἁ δὲ σπέρμα μὲν ἀρχαιογόνων</div><div class="l">ἄντασ᾽ Ἐρεχθειδᾶν,</div><div class="l">τηλεπόροις δ᾽ ἐν ἄντροις</div><div class="l">τράφη θυέλλαισιν ἐν πατρῴαις</div><div class="l">Βορεὰς ἅμιππος ὀρθόποδος ὑπὲρ πάγου</div><div class="l">θεῶν παῖς.  ἀλλὰ κἀπ᾽ ἐκείνᾳ</div><div class="l">Μοῖραι μακραίωνες ἔσχον, ὦ παῖ.</div></dd></dl></div>
</div>
  </body>
</html>
