<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. episode</title>
  </head>
  <body>
    <div class="chapter" id="id2361524"><h2>1. episode</h2>
<dl><dt><span id="index.xml-sp-id2830579"><!--anchor--></span>Τειρεσίας</dt><dd><div class="l">Θήβης ἄνακτες, ἥκομεν κοινὴν ὁδὸν</div><div class="l">δύ᾽ ἐξ ἑνὸς βλέποντε·  τοῖς τυφλοῖσι γὰρ</div><div class="l">αὕτη κέλευθος ἐκ προηγητοῦ πέλει.</div></dd></dl>
<dl><dt><span id="index.xml-sp-id2830601"><!--anchor--></span>Κρέων</dt><dd><div class="l">τί δ᾽ ἔστιν, ὦ γεραιὲ Τειρεσία, νέον;</div></dd></dl>
<dl><dt><span id="index.xml-sp-id2830612"><!--anchor--></span>Τειρεσίας</dt><dd><div class="l">ἐγὼ διδάξω, καὶ σὺ τῷ μάντει πιθοῦ.</div></dd></dl>
<dl><dt><span id="index.xml-sp-id2830623"><!--anchor--></span>Κρέων</dt><dd><div class="l">οὔκουν πάρος γε σῆς ἀπεστάτουν φρενός.</div></dd></dl>
<dl><dt><span id="index.xml-sp-id2830634"><!--anchor--></span>Τειρεσίας</dt><dd><div class="l">τοιγὰρ δι᾽ ὀρθῆς τήνδ᾽ ἐναυκλήρεις πόλιν.</div></dd></dl>
<dl><dt><span id="index.xml-sp-id2830645"><!--anchor--></span>Κρέων</dt><dd><div class="l">ἔχω πεπονθὼς μαρτυρεῖν ὀνήσιμα.</div></dd></dl>
<dl><dt><span id="index.xml-sp-id2830658"><!--anchor--></span>Τειρεσίας</dt><dd><div class="l">φρόνει βεβὼς αὖ νῦν ἐπὶ ξυροῦ τύχης.</div></dd></dl>
<dl><dt><span id="index.xml-sp-id2830669"><!--anchor--></span>Κρέων</dt><dd><div class="l">τί δ᾽ ἔστιν; ὡς ἐγὼ τὸ σὸν φρίσσω στόμα.</div></dd></dl>
<dl><dt><span id="index.xml-sp-id2830681"><!--anchor--></span>Τειρεσίας</dt><dd><div class="l">γνώσει, τέχνης σημεῖα τῆς ἐμῆς κλύων.</div><div class="l">εἰς γὰρ παλαιὸν θᾶκον ὀρνιθοσκόπον</div><div class="l">ἵζων, ἵν᾽  ἦν μοι παντὸς οἰωνοῦ λιμήν,</div><div class="l">ἀγνῶτ᾽ ἀκούω φθόγγον ὀρνίθων, κακῷ</div><div class="l">κλάζοντας οἴστρῳ καὶ βεβαρβαρωμένῳ.</div><div class="l">καὶ σπῶντας ἐν χηλαῖσιν ἀλλήλους φοναῖς</div><div class="l">ἔγνων·  πτερῶν γὰρ ῥοῖβδος οὐκ ἄσημος ἦν.</div><div class="l">εὐθὺς δὲ δείσας ἐμπύρων ἐγευόμην</div><div class="l">βωμοῖσι παμφλέκτοισιν·  ἐκ δὲ θυμάτων</div><div class="l">Ἥφαιστος οὐκ ἔλαμπεν, ἀλλ᾽ ἐπὶ σποδῷ</div><div class="l">μυδῶσα κηκὶς μηρίων ἐτήκετο</div><div class="l">κἄτυφε κἀνέπτυε, καὶ μετάρσιοι</div><div class="l">χολαὶ διεσπείροντο, καὶ καταρρυεῖς</div><div class="l">μηροὶ καλυπτῆς ἐξέκειντο πιμελῆς.</div><div class="l">τοιαῦτα παιδὸς τοῦδ᾽ ἐμάνθανον πάρα,</div><div class="l">φθίνοντ᾽ ἀσήμων ὀργίων μαντεύματα.</div><div class="l">ἐμοὶ γὰρ οὗτος ἡγεμών, ἄλλοις δ᾽ ἐγώ.</div><div class="l">καὶ ταῦτα τῆς σῆς ἐκ φρενὸς νοσεῖ πόλις.</div><div class="l">βωμοὶ γὰρ ἡμῖν ἐσχάραι τε παντελεῖς</div><div class="l">πλήρεις ὑπ᾽ οἰωνῶν τε καὶ κυνῶν βορᾶς</div><div class="l">τοῦ δυσμόρου πεπτῶτος Οἰδίπου γόνου.</div><div class="l">κᾆτ᾽ οὐ δέχονται θυστάδας λιτὰς ἔτι</div><div class="l">θεοὶ παρ᾽ ἡμῶν οὐδὲ μηρίων φλόγα,</div><div class="l">οὐδ᾽ ὄρνις εὐσήμους ἀπορροιβδεῖ βοάς</div><div class="l">ἀνδροφθόρου βεβρῶτες αἵματος λίπος.</div><div class="l">ταῦτ᾽ οὖν, τέκνον, φρόνησον.  ἀνθρώποισι γὰρ</div><div class="l">τοῖς πᾶσι κοινόν ἐστι τοὐξαμαρτάνειν·</div><div class="l">ἐπεὶ δ᾽ ἁμάρτῃ, κεῖνος οὐκέτ᾽ ἔστ᾽ ἀνὴρ</div><div class="l">ἄβουλος οὐδ᾽ ἄνολβος, ὅστις ἐς κακὸν</div><div class="l">πεσὼν ἀκῆται μηδ᾽ ἀκίνητος πέλῃ.</div><div class="l">αὐθαδία τοι σκαιότητ᾽ ὀφλισκάνει.</div><div class="l">ἀλλ᾽ εἶκε τῷ θανόντι μηδ᾽ ὀλωλότα</div><div class="l">κέντει·  τίς ἀλκὴ τὸν θανόντ᾽  ἐπικτανεῖν;</div><div class="l">εὖ σοι φρονήσας εὖ λέγω.  τὸ μανθάνειν δ᾽</div><div class="l">ἥδιστον εὖ λέγοντος, εἰ κέρδος λέγοι.</div></dd></dl>
<dl><dt><span id="index.xml-sp-id2830867"><!--anchor--></span>Κρέων</dt><dd><div class="l">ὦ πρέσβυ, πάντες ὥστε τοξόται σκοποῦ</div><div class="l">τοξεύετ᾽ ἀνδρὸς τοῦδε, κοὐδὲ μαντικῆς</div><div class="l">ἄπρακτος ὑμῖν εἰμι·  τῶν δ᾽ ὑπαὶ γένους</div><div class="l">ἐξημπόλημαι κἀμπεφόρτισμαι πάλαι.</div><div class="l">κερδαίνετ᾽, ἐμπολᾶτε τἀπὸ Σάρδεων</div><div class="l">ἤλεκτρον, εἰ βούλεσθε, καὶ τὸν Ἰνδικὸν</div><div class="l">χρυσόν·  τάφῳ δ᾽ ἐκεῖνον οὐχὶ κρύψετε,</div><div class="l">οὐδ᾽ εἰ θέλουσ᾽, οἱ Ζηνὸς αἰετοὶ βορὰν</div><div class="l">φέρειν νιν ἁρπάζοντες ἐς Διὸς θρόνους,</div><div class="l">οὐδ᾽ ὣς μίασμα τοῦτο μὴ τρέσας ἐγὼ</div><div class="l">θάπτειν παρήσω κεῖνον·  εὖ γὰρ οἶδ᾽ ὅτι</div><div class="l">θεοὺς μιαίνειν οὔτις ἀνθρώπων σθένει.</div><div class="l">πίπτουσι δ᾽, ὦ γεραιὲ Τειρεσία, βροτῶν</div><div class="l">χοἰ πολλὰ δεινοὶ πτώματ᾽ αἴσχρ᾽, ὅταν λόγους</div><div class="l">αἰσχροὺς καλῶς λέγωσι τοῦ κέρδους χάριν.</div></dd></dl>
<dl><dt><span id="index.xml-sp-id2830949"><!--anchor--></span>Τειρεσίας</dt><dd><div class="l">φεῦ.</div><div class="l">ἆρ᾽ οἶδεν ἀνθρώπων τις, ἆρα φράζεται,</div></dd></dl>
<dl><dt><span id="index.xml-sp-id2830965"><!--anchor--></span>Κρέων</dt><dd><div class="l">τί χρῆμα; ποῖον   τοῦτο πάγκοινον λέγεις;</div></dd></dl>
<dl><dt><span id="index.xml-sp-id2830976"><!--anchor--></span>Τειρεσίας</dt><dd><div class="l">ὅσῳ κράτιστον κτημάτων εὐβουλία;</div></dd></dl>
<dl><dt><span id="index.xml-sp-id2830989"><!--anchor--></span>Κρέων</dt><dd><div class="l">ὅσῳπερ, οἶμαι,   μὴ φρονεῖν πλείστη βλάβη.</div></dd></dl>
<dl><dt><span id="index.xml-sp-id2831001"><!--anchor--></span>Τειρεσίας</dt><dd><div class="l">ταύτης σὺ μέντοι  τῆς νόσου πλήρης ἔφυς.</div></dd></dl>
<dl><dt><span id="index.xml-sp-id2831012"><!--anchor--></span>Κρέων</dt><dd><div class="l">οὐ βούλομαι τὸν μάντιν ἀντειπεῖν κακῶς.</div></dd></dl>
<dl><dt><span id="index.xml-sp-id2831023"><!--anchor--></span>Τειρεσίας</dt><dd><div class="l">καὶ μὴν λέγεις, ψευδῆ με θεσπίζειν λέγων.</div></dd></dl>
<dl><dt><span id="index.xml-sp-id2831034"><!--anchor--></span>Κρέων</dt><dd><div class="l">τὸ μαντικὸν γὰρ πᾶν φιλάργυρον γένος.</div></dd></dl>
<dl><dt><span id="index.xml-sp-id2831047"><!--anchor--></span>Τειρεσίας</dt><dd><div class="l">τὸ δ᾽ ἐκ τυράννων αἰσχροκέρδειαν φιλεῖ.</div></dd></dl>
<dl><dt><span id="index.xml-sp-id2831058"><!--anchor--></span>Κρε´ων</dt><dd><div class="l">ἆρ᾽ οἶσθα ταγοὺς ὄντας ἃν λέγῃς λέγων;</div></dd></dl>
<dl><dt><span id="index.xml-sp-id2831069"><!--anchor--></span>Τειρεσίας</dt><dd><div class="l">οἶδ᾽·  ἐξ ἐμοῦ γὰρ τήνδ᾽ ἔχεις σώσας πόλιν.</div></dd></dl>
<dl><dt><span id="index.xml-sp-id2831080"><!--anchor--></span>Κρέων</dt><dd><div class="l">σοφὸς σὺ μάντις, ἀλλὰ τἀδικεῖν φιλῶν.</div></dd></dl>
<dl><dt><span id="index.xml-sp-id2831092"><!--anchor--></span>Τειρεσίας</dt><dd><div class="l">ὄρσεις με τἀκίνητα διὰ φρενῶν φράσαι.</div></dd></dl>
<dl><dt><span id="index.xml-sp-id2831105"><!--anchor--></span>Κρέων</dt><dd><div class="l">κίνει, μόνον δὲ μὴ ᾽πὶ κέρδεσιν λέγων.</div></dd></dl>
<dl><dt><span id="index.xml-sp-id2831116"><!--anchor--></span>Τειρεσίας</dt><dd><div class="l">οὕτω γὰρ ἤδη καὶ δοκῶ τὸ σὸν μέρος.</div></dd></dl>
<dl><dt><span id="index.xml-sp-id2831127"><!--anchor--></span>Κρέων</dt><dd><div class="l">ὡς μὴ ᾽μπολήσων ἴσθι τὴν ἐμὴν φρένα.</div></dd></dl>
<dl><dt><span id="index.xml-sp-id2831146"><!--anchor--></span>Τειρεσίας</dt><dd><div class="l">ἀλλ᾽ εὖ γέ τοι κάτισθι μὴ πολλοὺς ἔτι</div><div class="l">τρόχους ἁμιλλητῆρας ἡλίου τελεῖν,</div><div class="l">ἐν οἷσι τῶν σῶν αὐτὸς ἐκ σπλάγχνων ἕνα</div><div class="l">νέκυν νεκρῶν ἀμοιβὸν ἀντιδοὺς ἔσει,</div><div class="l">ἀνθ᾽ ὧν ἔχεις μὲν τῶν ἄνω βαλὼν κάτω</div><div class="l">ψυχήν τ᾽ ἀτίμως ἐν τάφῳ κατῴκισας,</div><div class="l">ἔχεις δὲ τῶν κάτωθεν ἐνθάδ᾽ αὖ θεῶν</div><div class="l">ἄμοιρον, ἀκτέριστον, ἀνόσιον νέκυν.</div><div class="l">ὧν οὔτε σοὶ μέτεστιν οὔτε τοῖς ἄνω</div><div class="l">θεοῖσιν, ἀλλ᾽ ἐκ σοῦ βιάζονται τάδε.</div><div class="l">τούτων σε λωβητῆρες ὑστεροφθόροι</div><div class="l">λοχῶσιν Ἅιδου καὶ θεῶν Ἐρινύες,</div><div class="l">ἐν τοῖσιν αὐτοῖς τοῖσδε ληφθῆναι κακοῖς.</div><div class="l">καὶ ταῦτ᾽ ἄθρησον εἰ κατηργυρωμένος</div><div class="l">λέγω·  φανεῖ γὰρ οὐ μακροῦ χρόνου τριβὴ</div><div class="l">ἀνδρῶν γυναικῶν σοῖς δόμοις κωκύματα.</div><div class="l">ἐχθραὶ δὲ πᾶσαι συνταράσσονται πόλεις,</div><div class="l">ὅσων σπαράγματ᾽ ἢ κύνες καθήγνισαν</div><div class="l">ἢ θῆρες ἤ τις πτηνὸς οἰωνός, φέρων</div><div class="l">ἀνόσιον ὀσμὴν ἑστιοῦχον ἐς πόλιν.</div><div class="l">τοιαῦτά σου, λυπεῖς γάρ, ὥστε τοξότης</div><div class="l">ἀφῆκα θυμῷ, καρδίας τοξεύματα</div><div class="l">βέβαια, τῶν σὺ θάλπος οὐχ ὑπεκδραμεῖ.</div><div class="l">ὦ παῖ, σὺ δ᾽ ἡμᾶς ἄπαγε πρὸς δόμους, ἵνα</div><div class="l">τὸν θυμὸν οὗτος ἐς νεωτέρους ἀφῇ,</div><div class="l">καὶ γνῷ τρέφειν τὴν γλῶσσαν ἡσυχαιτέραν</div><div class="l">τὸν νοῦν τ᾽  ἀμείνω τῶν φρενῶν ἢ νῦν φέρει.</div></dd></dl>
<dl><dt><span id="index.xml-sp-id2831294"><!--anchor--></span>Χορός</dt><dd><div class="l">ἁνήρ, ἄναξ, βέβηκε δεινὰ θεσπίσας·</div><div class="l">ἐπιστάμεσθα δ᾽, ἐξ ὅτου λευκὴν ἐγὼ</div><div class="l">τήνδ᾽ ἐκ μελαίνης ἀμφιβάλλομαι τρίχα,</div><div class="l">μή πώ ποτ᾽ αὐτὸν ψεῦδος ἐς πόλιν λακεῖν.</div></dd></dl>
<dl><dt><span id="index.xml-sp-id2831319"><!--anchor--></span>Κρέων</dt><dd><div class="l">ἔγνωκα καὐτὸς καὶ ταράσσομαι φρένας.</div><div class="l">τό τ᾽ εἰκαθεῖν γὰρ δεινόν, ἀντιστάντα δὲ</div><div class="l">ἄτῃ πατάξαι θυμὸν ἐν δεινῷ πάρα.</div></dd></dl>
<dl><dt><span id="index.xml-sp-id2831342"><!--anchor--></span>Χορός</dt><dd><div class="l">εὐβουλίας  δεῖ, παῖ Μενοικέως, λαβεῖν.</div></dd></dl>
<dl><dt><span id="index.xml-sp-id2831353"><!--anchor--></span>Κρέων</dt><dd><div class="l">τί δῆτα χρὴ δρᾶν; φράζε.  πείσομαι δ᾽ ἐγώ.</div></dd></dl>
<dl><dt><span id="index.xml-sp-id2831364"><!--anchor--></span>Χορός</dt><dd><div class="l">ἐλθὼν κόρην μὲν ἐκ κατώρυχος στέγης</div><div class="l">ἄνες, κτίσον δὲ τῷ προκειμένῳ, τάφον.</div></dd></dl>
<dl><dt><span id="index.xml-sp-id2831382"><!--anchor--></span>Κρέων</dt><dd><div class="l">καὶ ταῦτ᾽  ἐπαινεῖς καὶ δοκεῖς  παρεικαθεῖν;</div></dd></dl>
<dl><dt><span id="index.xml-sp-id2831393"><!--anchor--></span>Χορός</dt><dd><div class="l">ὅσον γ᾽, ἄναξ, τάχιστα·  συντέμνουσι γὰρ</div><div class="l">θεῶν ποδώκεις τοὺς κακόφρονας βλάβαι.</div></dd></dl>
<dl><dt><span id="index.xml-sp-id2831409"><!--anchor--></span>Κρέων</dt><dd><div class="l">οἴμοι·  μόλις μέν,    καρδίας δ᾽ ἐξίσταμαι</div><div class="l">τὸ δρᾶν·   ἀνάγκῃ δ᾽ οὐχὶ δυσμαχητέον.</div></dd></dl>
<dl><dt><span id="index.xml-sp-id2831427"><!--anchor--></span>Χορός</dt><dd><div class="l">δρᾶ νυν τάδ᾽ ἐλθὼν μηδ᾽ ἐπ᾽ ἄλλοισιν τρέπε.</div></dd></dl>
<dl><dt><span id="index.xml-sp-id2831438"><!--anchor--></span>Κρέων</dt><dd><div class="l">ὧδ᾽ ὡς ἔχω στείχοιμ᾽ ἄν·  ἴτ᾽ ἴτ᾽ ὀπάονες,</div><div class="l">οἵ τ᾽ ὄντες οἵ τ᾽ ἀπόντες, ἀξίνας χεροῖν</div><div class="l">ὁρμᾶσθ᾽  ἑλόντες εἰς ἐπόψιον τόπον.</div><div class="l">ἐγὼ δ᾽, ἐπειδὴ δόξα τῇδ᾽ ἐπεστράφη,</div><div class="l">αὐτός τ᾽ ἔδησα καὶ παρὼν ἐκλύσομαι.</div><div class="l">δέδοικα γὰρ μὴ τοὺς καθεστῶτας νόμους</div><div class="l">ἄριστον ᾖ σῴζοντα τὸν βίον τελεῖν.</div></dd></dl>
</div>
  </body>
</html>
