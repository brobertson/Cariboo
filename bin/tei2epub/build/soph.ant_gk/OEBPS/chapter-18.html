<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. episode</title>
  </head>
  <body>
    <div class="chapter" id="id2353976"><h2>1. episode</h2>
<dl><dt><span id="index.xml-sp-id2826124"><!--anchor--></span>Φύλαξ</dt><dd><div class="l">ἥδ᾽ ἔστ᾽ ἐκείνη τοὔργον ἡ ᾽ξειργασμένη·</div><div class="l">τήνδ᾽ εἵλομεν θάπτουσαν.  ἀλλὰ ποῦ Κρέων;</div></dd></dl>
<dl><dt><span id="index.xml-sp-id2826142"><!--anchor--></span>Χορός</dt><dd><div class="l">ὅδ᾽ ἐκ δόμων ἄψορρος εἰς δέον περᾷ.</div></dd></dl>
<dl><dt><span id="index.xml-sp-id2826153"><!--anchor--></span>Κρέων</dt><dd><div class="l">τί δ᾽ ἔστι; ποίᾳ ξύμμετρος προὔβην τύχῃ;</div></dd></dl>
<dl><dt><span id="index.xml-sp-id2826164"><!--anchor--></span>Φύλαξ</dt><dd><div class="l">ἄναξ, βροτοῖσιν οὐδέν ἔστ᾽ ἀπώμοτον.</div><div class="l">ψεύδει γὰρ ἡ ᾽πίνοια τὴν γνώμην·  ἐπεὶ</div><div class="l">σχολῇ ποθ᾽ ἥξειν δεῦρ᾽ ἂν ἐξηύχουν ἐγὼ</div><div class="l">ταῖς σαῖς ἀπειλαῖς αἷς ἐχειμάσθην τότε</div><div class="l">ἀλλ᾽ ἡ γὰρ ἐκτὸς καὶ παρ᾽ ἐλπίδας χαρὰ</div><div class="l">ἔοικεν ἄλλῃ μῆκος οὐδὲν ἡδονῇ,</div><div class="l">ἥκω, δι᾽ ὅρκων καίπερ ὢν ἀπώμοτος,</div><div class="l">κόρην ἄγων τήνδ᾽, ἣ καθῃρέθη τάφον</div><div class="l">κοσμοῦσα.  κλῆρος ἐνθάδ᾽ οὐκ ἐπάλλετο,</div><div class="l">ἀλλ᾽ ἔστ᾽ ἐμὸν θοὔρμαιον, οὐκ ἄλλου, τόδε.</div><div class="l">καὶ νῦν, ἄναξ, τήνδ᾽ αὐτός, ὡς θέλεις, λαβὼν</div><div class="l">καὶ κρῖνε κἀξέλεγχ᾽·  ἐγὼ δ᾽ ἐλεύθερος</div><div class="l">δίκαιός εἰμι τῶνδ᾽  ἀπηλλάχθαι κακῶν.</div></dd></dl>
<dl><dt><span id="index.xml-sp-id2826237"><!--anchor--></span>Κρέων</dt><dd><div class="l">ἄγεις δὲ τήνδε τῷ τρόπῳ πόθεν λαβών;</div></dd></dl>
<dl><dt><span id="index.xml-sp-id2826248"><!--anchor--></span>Φύλαξ</dt><dd><div class="l">αὕτη τὸν ἄνδρ᾽ ἔθαπτε·  πάντ᾽ ἐπίστασαι.</div></dd></dl>
<dl><dt><span id="index.xml-sp-id2826259"><!--anchor--></span>Κρέων</dt><dd><div class="l">ἦ καὶ ξυνίης καὶ λέγεις ὀρθῶς ἃ φῄς;</div></dd></dl>
<dl><dt><span id="index.xml-sp-id2826270"><!--anchor--></span>Φύλαξ</dt><dd><div class="l">ταύτην γ᾽ ἰδὼν θάπτουσαν ὃν σὺ τὸν νεκρὸν</div><div class="l">ἀπεῖπας.  ἆρ᾽ ἔνδηλα καὶ σαφῆ λέγω;</div></dd></dl>
<dl><dt><span id="index.xml-sp-id2826288"><!--anchor--></span>Κρέων</dt><dd><div class="l">καὶ πῶς ὁρᾶται κἀπίληπτος ᾑρέθη;</div></dd></dl>
<dl><dt><span id="index.xml-sp-id2826307"><!--anchor--></span>Φύλαξ</dt><dd><div class="l">τοιοῦτον ἦν τὸ πρᾶγμ᾽.  ὅπως γὰρ ἥκομεν,</div><div class="l">πρὸς σοῦ τὰ δείν᾽ ἐκεῖν᾽ ἐπηπειλημένοι,</div><div class="l">πᾶσαν κόνιν σήραντες, ἣ κατεῖχε τὸν</div><div class="l">νέκυν, μυδῶν τε σῶμα γυμνώσαντες εὖ,</div><div class="l">καθήμεθ᾽ ἄκρων ἐκ πάγων ὑπήνεμοι,</div><div class="l">ὀσμὴν ἀπ᾽ αὐτοῦ μὴ βάλοι πεφευγότες,</div><div class="l">ἐγερτὶ κινῶν ἄνδρ᾽ ἀνὴρ ἐπιρρόθοις</div><div class="l">κακοῖσιν, εἴ τις τοῦδ᾽ ἀκηδήσοι πόνου.</div><div class="l">χρόνον τάδ᾽ ἦν τοσοῦτον, ἔστ᾽ ἐν αἰθέρι</div><div class="l">μέσῳ κατέστη λαμπρὸς ἡλίου κύκλος</div><div class="l">καὶ καῦμ᾽ ἔθαλπε·  καὶ τότ᾽ ἐξαίφνης χθονὸς</div><div class="l">τυφὼς ἀείρας σκηπτόν οὐράνιον ἄχος,</div><div class="l">πίμπλησι πεδίον, πᾶσαν αἰκίζων φόβην</div><div class="l">ὕλης πεδιάδος, ἐν δ᾽ ἐμεστώθη μέγας</div><div class="l">αἰθήρ·  μύσαντες δ᾽ εἴχομεν θείαν νόσον.</div><div class="l">καὶ τοῦδ᾽ ἀπαλλαγέντος ἐν χρόνῳ μακρῷ,</div><div class="l">ἡ παῖς ὁρᾶται, κἀνακωκύει πικρᾶς</div><div class="l">ὄρνιθος ὀξὺν φθόγγον, ἐς ὅταν κενῆς</div><div class="l">εὐνῆς νεοσσῶν ὀρφανὸν βλέψῃ λέχος.</div><div class="l">οὕτω δὲ χαὔτη, ψιλὸν ὡς ὁρᾷ νέκυν,</div><div class="l">γόοισιν ἐξῴμωξεν, ἐκ δ᾽ ἀρὰς κακὰς</div><div class="l">ἠρᾶτο τοῖσι τοὔργον ἐξειργασμένοις.</div><div class="l">καὶ χερσὶν εὐθὺς διψίαν φέρει κόνιν,</div><div class="l">ἔκ τ᾽  εὐκροτήτου χαλκέας ἄρδην πρόχου</div><div class="l">χοαῖσι τρισπόνδοισι τὸν νέκυν στέφει.</div><div class="l">χἠμεῖς ἰδόντες ἱέμεσθα, σὺν δέ νιν</div><div class="l">θηρώμεθ᾽ εὐθὺς οὐδὲν ἐκπεπληγμένην,</div><div class="l">καὶ τάς τε πρόσθεν τάς τε νῦν ἠλέγχομεν</div><div class="l">πράξεις·  ἄπαρνος δ᾽ οὐδενὸς καθίστατο,</div><div class="l">ἅμ᾽ ἡδέως ἔμοιγε κἀλγεινῶς ἅμα.</div><div class="l">τὸ μὲν γὰρ αὐτὸν ἐκ κακῶν πεφευγέναι</div><div class="l">ἥδιστον, ἐς κακὸν δὲ τοὺς φίλους ἄγειν</div><div class="l">ἀλγεινόν·  ἀλλὰ πάντα ταῦθ᾽ ἥσσω λαβεῖν</div><div class="l">ἐμοὶ πέφυκε τῆς ἐμῆς σωτηρίας.</div></dd></dl>
<dl><dt><span id="index.xml-sp-id2826491"><!--anchor--></span>Κρέων</dt><dd><div class="l">σὲ δή, σὲ τὴν νεύουσαν εἰς πέδον κάρα,</div><div class="l">φὴς ἢ καταρνεῖ μὴ δεδρακέναι τάδε·</div></dd></dl>
<dl><dt><span id="index.xml-sp-id2826506"><!--anchor--></span>Ἀντιγόνη</dt><dd><div class="l">καὶ φημὶ δρᾶσαι κοὐκ ἀπαρνοῦμαι τὸ μή.</div></dd></dl>
<dl><dt><span id="index.xml-sp-id2826518"><!--anchor--></span>Κρέων</dt><dd><div class="l">σὺ μὲν κομίζοις ἂν σεαυτὸν ᾖ θέλεις</div><div class="l">ἔξω βαρείας αἰτίας ἐλεύθερον·</div><div class="l">σὺ δ᾽ εἰπέ μοι μὴ μῆκος, ἀλλὰ συντόμως,</div><div class="l">ᾔδησθα κηρυχθέντα μὴ πράσσειν τάδε;</div></dd></dl>
<dl><dt><span id="index.xml-sp-id2826544"><!--anchor--></span>Ἀντιγόνη</dt><dd><div class="l">ᾔδη· τί δ᾽ οὐκ ἔμελλον; ἐμφανῆ γὰρ ἦν.</div></dd></dl>
<dl><dt><span id="index.xml-sp-id2826556"><!--anchor--></span>Κρέων</dt><dd><div class="l">καὶ δῆτ᾽ ἐτόλμας τούσδ᾽ ὑπερβαίνειν νόμους;</div></dd></dl>
<dl><dt><span id="index.xml-sp-id2826567"><!--anchor--></span>Ἀντιγόνη</dt><dd><div class="l">οὐ γάρ τί μοι Ζεὺς ἦν ὁ κηρύξας τάδε,</div><div class="l">οὐδ᾽ ἡ ξύνοικος τῶν κάτω θεῶν Δίκη</div><div class="l">τοιούσδ᾽ ἐν ἀνθρώποισιν ὥρισεν νόμους.</div><div class="l">οὐδὲ σθένειν τοσοῦτον ᾠόμην τὰ σὰ</div><div class="l">κηρύγμαθ᾽, ὥστ᾽ ἄγραπτα κἀσφαλῆ θεῶν</div><div class="l">νόμιμα δύνασθαι θνητὸν ὄνθ᾽ ὑπερδραμεῖν.</div><div class="l">οὐ γάρ τι νῦν γε κἀχθές, ἀλλ᾽ ἀεί ποτε</div><div class="l">ζῇ ταῦτα, κοὐδεὶς οἶδεν ἐξ ὅτου ᾽φάνη.</div><div class="l">τούτων ἐγὼ οὐκ ἔμελλον, ἀνδρὸς οὐδενὸς</div><div class="l">φρόνημα δείσασ᾽, ἐν θεοῖσι τὴν δίκην</div><div class="l">δώσειν·  θανουμένη γὰρ ἐξῄδη, τί δ᾽ οὔ;</div><div class="l">κεἰ μὴ σὺ προὐκήρυξας.  εἰ δὲ τοῦ χρόνου</div><div class="l">πρόσθεν θανοῦμαι, κέρδος αὔτ᾽ ἐγὼ λέγω.</div><div class="l">ὅστις γὰρ ἐν πολλοῖσιν ὡς ἐγὼ κακοῖς</div><div class="l">ζῇ, πῶς ὅδ᾽ Οὐχὶ κατθανὼν κέρδος φέρει;</div><div class="l">οὕτως ἔμοιγε τοῦδε τοῦ μόρου τυχεῖν</div><div class="l">παρ᾽ οὐδὲν ἄλγος·  ἀλλ᾽ ἄν, εἰ τὸν ἐξ ἐμῆς</div><div class="l">μητρὸς θανόντ᾽ ἄθαπτον ἠνσχόμην νέκυν,</div><div class="l">κείνοις ἂν ἤλγουν·  τοῖσδε δ᾽ οὐκ ἀλγύνομαι.</div><div class="l">σοὶ δ᾽ εἰ δοκῶ νῦν μῶρα δρῶσα τυγχάνειν,</div><div class="l">σχεδόν τι μώρῳ μωρίαν ὀφλισκάνω.</div></dd></dl>
<dl><dt><span id="index.xml-sp-id2826688"><!--anchor--></span>Χορός</dt><dd><div class="l">δηλοῖ τὸ γέννημ᾽ ὠμὸν ἐξ ὠμοῦ πατρὸς</div><div class="l">τῆς παιδός.  εἴκειν δ᾽ οὐκ ἐπίσταται κακοῖς.</div></dd></dl>
<dl><dt><span id="index.xml-sp-id2826704"><!--anchor--></span>Κρέων</dt><dd><div class="l">ἀλλ᾽ ἴσθι τοι τὰ σκλήρ᾽ ἄγαν φρονήματα</div><div class="l">πίπτειν μάλιστα, καὶ τὸν ἐγκρατέστατον</div><div class="l">σίδηρον ὀπτὸν ἐκ πυρὸς περισκελῆ</div><div class="l">θραυσθέντα καὶ ῥαγέντα πλεῖστ᾽ ἂν εἰσίδοις·</div><div class="l">σμικρῷ χαλινῷ δ᾽ οἶδα τοὺς θυμουμένους</div><div class="l">ἵππους καταρτυθέντας·  οὐ γὰρ ἐκπέλει</div><div class="l">φρονεῖν μέγ᾽ ὅστις δοῦλός ἐστι τῶν πέλας.</div><div class="l">αὕτη δ᾽ ὑβρίζειν μὲν τότ᾽  ἐξηπίστατο,</div><div class="l">νόμους ὑπερβαίνουσα τοὺς προκειμένους·</div><div class="l">ὕβρις δ᾽, ἐπεὶ δέδρακεν, ἥδε δευτέρα,</div><div class="l">τούτοις ἐπαυχεῖν καὶ δεδρακυῖαν γελᾶν.</div><div class="l">ἦ νῦν ἐγὼ μὲν οὐκ ἀνήρ, αὕτη δ᾽ ἀνήρ,</div><div class="l">εἰ ταῦτ᾽ ἀνατὶ τῇδε κείσεται κράτη.</div><div class="l">ἀλλ᾽ εἴτ᾽ ἀδελφῆς εἴθ᾽ ὁμαιμονεστέρα</div><div class="l">τοῦ παντὸς ἡμῖν Ζηνὸς ἑρκείου κυρεῖ,</div><div class="l">αὐτή τε χἠ ξύναιμος οὐκ ἀλύξετον</div><div class="l">μόρου κακίστου· καὶ γὰρ οὖν κείνην ἴσον</div><div class="l">ἐπαιτιῶμαι τοῦδε βουλεῦσαι τάφου.</div><div class="l">καί νιν καλεῖτ᾽·  ἔσω γὰρ εἶδον ἀρτίως</div><div class="l">λυσσῶσαν αὐτὴν οὐδ᾽ ἐπήβολον φρενῶν.</div><div class="l">φιλεῖ δ᾽ ὁ θυμὸς πρόσθεν, ᾑρῆσθαι κλοπεὺς</div><div class="l">τῶν μηδὲν ὀρθῶς ἐν σκότῳ τεχνωμένων·</div><div class="l">μισῶ γε μέντοι χὤταν ἐν κακοῖσί τις</div><div class="l">ἁλοὺς ἔπειτα τοῦτο καλλύνειν θέλῃ.</div></dd></dl>
<dl><dt><span id="index.xml-sp-id2826830"><!--anchor--></span>Ἀντιγόνη</dt><dd><div class="l">θέλεις τι μεῖζον ἢ κατακτεῖναί μ᾽ ἑλών;</div></dd></dl>
<dl><dt><span id="index.xml-sp-id2826842"><!--anchor--></span>Κρέων</dt><dd><div class="l">ἐγὼ μὲν οὐδέν· τοῦτ᾽ ἔχων ἅπαντ᾽ ἔχω.</div></dd></dl>
<dl><dt><span id="index.xml-sp-id2826861"><!--anchor--></span>Ἀντιγόνη</dt><dd><div class="l">τί δῆτα μέλλεις; ὡς ἐμοὶ τῶν σῶν λόγων</div><div class="l">ἀρεστὸν οὐδὲν μηδ᾽ ἀρεσθείη ποτέ·</div><div class="l">οὕτω δὲ καὶ σοὶ τἄμ᾽ ἀφανδάνοντ᾽ ἔφυ.</div><div class="l">καίτοι πόθεν κλέος γ᾽ ἂν εὐκλεέστερον</div><div class="l">κατέσχον ἢ τὸν αὐτάδελφον ἐν τάφῳ</div><div class="l">τιθεῖσα; τούτοις τοῦτο πᾶσιν ἁνδάνειν</div><div class="l">λέγοιτ᾽ ἄν, εἰ μὴ γλῶσσαν ἐγκλῄοι φόβος.</div><div class="l">ἀλλ᾽ ἡ τυραννὶς πολλά τ᾽ ἄλλ᾽ εὐδαιμονεῖ</div><div class="l">κἄξεστιν αὐτῇ δρᾶν λέγειν θ᾽ ἃ βούλεται.</div></dd></dl>
<dl><dt><span id="index.xml-sp-id2826913"><!--anchor--></span>Κρέων</dt><dd><div class="l">σὺ τοῦτο μούνη τῶνδε Καδμείων ὁρᾷς.</div></dd></dl>
<dl><dt><span id="index.xml-sp-id2826925"><!--anchor--></span>Ἀντιγόνη</dt><dd><div class="l">ὁρῶσι χοὖτοι, σοὶ δ᾽ ὑπίλλουσιν στόμα.</div></dd></dl>
<dl><dt><span id="index.xml-sp-id2826936"><!--anchor--></span>Κρέων</dt><dd><div class="l">σὺ δ᾽ οὐκ  ἐπαιδεῖ, τῶνδε χωρὶς εἰ φρονεῖς;</div></dd></dl>
<dl><dt><span id="index.xml-sp-id2826949"><!--anchor--></span>Ἀντιγόνη</dt><dd><div class="l">οὐδὲν γὰρ αἰσχρὸν τοὺς ὁμοσπλάγχνους σέβειν.</div></dd></dl>
<dl><dt><span id="index.xml-sp-id2826961"><!--anchor--></span>Κρέων</dt><dd><div class="l">οὔκουν ὅμαιμος χὠ καταντίον θανών;</div></dd></dl>
<dl><dt><span id="index.xml-sp-id2826972"><!--anchor--></span>Ἀντιγόνη</dt><dd><div class="l">ὅμαιμος ἐκ μιᾶς τε καὶ ταὐτοῦ πατρός.</div></dd></dl>
<dl><dt><span id="index.xml-sp-id2826983"><!--anchor--></span>Κρέων</dt><dd><div class="l">πῶς δῆτ᾽ ἐκείνῳ δυσσεβῆ τιμᾷς χάριν;</div></dd></dl>
<dl><dt><span id="index.xml-sp-id2826995"><!--anchor--></span>Ἀντιγόνη</dt><dd><div class="l">οὐ μαρτυρήσει ταῦθ᾽ ὁ κατθανὼν νέκυς.</div></dd></dl>
<dl><dt><span id="index.xml-sp-id2827008"><!--anchor--></span>Κρέων</dt><dd><div class="l">εἴ τοί σφε τιμᾷς ἐξ ἴσου τῷ δυσσεβεῖ.</div></dd></dl>
<dl><dt><span id="index.xml-sp-id2827019"><!--anchor--></span>Ἀντιγόνη</dt><dd><div class="l">οὐ γάρ τι δοῦλος, ἀλλ᾽ ἀδελφὸς ὤλετο.</div></dd></dl>
<dl><dt><span id="index.xml-sp-id2827030"><!--anchor--></span>Κρέων</dt><dd><div class="l">πορθῶν δὲ τήνδε γῆν·  ὁ δ᾽ ἀντιστὰς ὕπερ.</div></dd></dl>
<dl><dt><span id="index.xml-sp-id2827042"><!--anchor--></span>Ἀντιγόνη</dt><dd><div class="l">ὁμῶς ὅ γ᾽ Ἅιδης τοὺς νόμους τούτους ποθεῖ.</div></dd></dl>
<dl><dt><span id="index.xml-sp-id2827053"><!--anchor--></span>Κρέων</dt><dd><div class="l">ἀλλ᾽ οὐχ ὁ χρηστὸς τῷ κακῷ λαχεῖν ἴσος.</div></dd></dl>
<dl><dt><span id="index.xml-sp-id2827067"><!--anchor--></span>Ἀντιγόνη</dt><dd><div class="l">τίς οἶδεν εἰ κάτωθεν εὐαγῆ τάδε;</div></dd></dl>
<dl><dt><span id="index.xml-sp-id2827078"><!--anchor--></span>Κρέων</dt><dd><div class="l">οὔτοι ποθ᾽ οὑχθρός, οὐδ᾽ ὅταν θάνῃ, φίλος.</div></dd></dl>
<dl><dt><span id="index.xml-sp-id2827089"><!--anchor--></span>Ἀντιγόνη</dt><dd><div class="l">οὔτοι συνέχθειν,   ἀλλὰ συμφιλεῖν ἔφυν.</div></dd></dl>
<dl><dt><span id="index.xml-sp-id2827100"><!--anchor--></span>Κρέων</dt><dd><div class="l">κάτω νυν ἐλθοῦσ᾽, εἰ φιλητέον, φίλει</div><div class="l">κείνους· ἐμοῦ δὲ ζῶντος οὐκ ἄρξει γυνή.</div></dd></dl>
<div class="chapter" id="id2355954"><h3>1.1. anapests</h3>
<dl><dt><span id="index.xml-sp-id2827136"><!--anchor--></span>Χορός</dt><dd><div class="l">καὶ μὴν πρὸ πυλῶν ἥδ᾽ Ἰσμήνη,</div><div class="l">φιλάδελφα κάτω δάκρυ᾽ εἰβομένη·</div><div class="l">νεφέλη δ᾽ ὀφρύων ὕπερ αἱματόεν</div><div class="l">ῥέθος αἰσχύνει,</div><div class="l">τέγγουσ᾽  εὐῶπα παρειάν.</div></dd></dl>
<dl><dt><span id="index.xml-sp-id2827173"><!--anchor--></span>Κρέων</dt><dd><div class="l">σὺ δ᾽, ἣ κατ᾽ οἴκους ὡς ἔχιδν᾽ ὑφειμένη</div><div class="l">λήθουσά μ᾽ ἐξέπινες, οὐδ᾽ ἐμάνθανον</div><div class="l">τρέφων δύ᾽ ἄτα κἀπαναστάσεις θρόνων,</div><div class="l">φέρ᾽, εἰπὲ δή μοι, καὶ σὺ τοῦδε τοῦ τάφου</div><div class="l">φήσεις μετασχεῖν, ἢ ᾽ξομεῖ τὸ μὴ εἰδέναι;</div></dd></dl>
<dl><dt><span id="index.xml-sp-id2827205"><!--anchor--></span>Ἰσμήνη</dt><dd><div class="l">δέδρακα τοὔργον, εἴπερ ἥδ᾽ ὁμορροθεῖ</div><div class="l">καὶ ξυμμετίσχω  καὶ φέρω τῆς αἰτίας.</div></dd></dl>
<dl><dt><span id="index.xml-sp-id2827220"><!--anchor--></span>Ἀντιγόνη</dt><dd><div class="l">ἀλλ᾽ οὐκ ἐάσει τοῦτό γ᾽ ἡ δίκη σ᾽, ἐπεὶ</div><div class="l">οὔτ᾽ ἠθέλησας οὔτ᾽ ἐγὼ ᾽κοινωσάμην.</div></dd></dl>
<dl><dt><span id="index.xml-sp-id2827236"><!--anchor--></span>Ἰσμήνη</dt><dd><div class="l">ἀλλ᾽  ἐν κακοῖς τοῖς σοῖσιν οὐκ αἰσχύνομαι</div><div class="l">ξύμπλουν ἐμαυτὴν τοῦ πάθους ποιουμένη.</div></dd></dl>
<dl><dt><span id="index.xml-sp-id2827255"><!--anchor--></span>Ἀντιγόνη</dt><dd><div class="l">ὧν τοὔργον, Ἅιδης χοἰ κάτω ξυνίστορες·</div><div class="l">λόγοις δ᾽ ἐγὼ φιλοῦσαν οὐ στέργω φίλην.</div></dd></dl>
<dl><dt><span id="index.xml-sp-id2827271"><!--anchor--></span>Ἰσμήνη</dt><dd><div class="l">μήτοι, κασιγνήτη, μ᾽ ἀτιμάσῃς τὸ μὴ οὐ</div><div class="l">θανεῖν τε σὺν σοὶ τὸν θανόντα θ᾽ ἁγνίσαι.</div></dd></dl>
<dl><dt><span id="index.xml-sp-id2827289"><!--anchor--></span>Ἀντιγόνη</dt><dd><div class="l">μή μοι θάνῃς σὺ κοινὰ μηδ᾽ ἃ μὴ ᾽θιγες</div><div class="l">ποιοῦ σεαυτῆς.  ἀρκέσω θνῄσκουσ᾽ ἐγώ.</div></dd></dl>
<dl><dt><span id="index.xml-sp-id2827304"><!--anchor--></span>Ἰσμήνη</dt><dd><div class="l">καὶ τίς βίος μοι σοῦ λελειμμένῃ φίλος;</div></dd></dl>
<dl><dt><span id="index.xml-sp-id2827316"><!--anchor--></span>Ἀντιγόνη</dt><dd><div class="l">Κρέοντ᾽ ἐρώτα· τοῦδε γὰρ σὺ κηδεμών.</div></dd></dl>
<dl><dt><span id="index.xml-sp-id2827327"><!--anchor--></span>Ἰσμήνη</dt><dd><div class="l">τί ταῦτ᾽ ἀνιᾷς μ᾽, οὐδὲν ὠφελουμένη;</div></dd></dl>
<dl><dt><span id="index.xml-sp-id2827340"><!--anchor--></span>Ἀντιγόνη</dt><dd><div class="l">ἀλγοῦσα μὲν δῆτ᾽    εἰ γελῶ γ᾽ ἐν σοὶ γελῶ.</div></dd></dl>
<dl><dt><span id="index.xml-sp-id2827352"><!--anchor--></span>Ἰσμήνη</dt><dd><div class="l">τί δῆτ᾽ ἂν ἀλλὰ  νῦν σ᾽ ἔτ᾽ ὠφελοῖμ᾽ ἐγώ;</div></dd></dl>
<dl><dt><span id="index.xml-sp-id2827364"><!--anchor--></span>Ἀντιγόνη</dt><dd><div class="l">σῶσον σεαυτήν· οὐ φθονῶ σ᾽ ὑπεκφυγεῖν.</div></dd></dl>
<dl><dt><span id="index.xml-sp-id2827375"><!--anchor--></span>Ἰσμήνη</dt><dd><div class="l">οἴμοι τάλαινα, κἀμπλάκω τοῦ σοῦ μόρου;</div></dd></dl>
<dl><dt><span id="index.xml-sp-id2827386"><!--anchor--></span>Ἀντιγόνη</dt><dd><div class="l">σὺ μὲν γὰρ εἵλου   ζῆν, ἐγὼ δὲ κατθανεῖν.</div></dd></dl>
<dl><dt><span id="index.xml-sp-id2827408"><!--anchor--></span>Ἰσμήνη</dt><dd><div class="l">ἀλλ᾽ οὐκ ἐπ᾽ ἀρρήτοις γε τοῖς ἐμοῖς λόγοις.</div></dd></dl>
<dl><dt><span id="index.xml-sp-id2827420"><!--anchor--></span>Ἀντιγόνη</dt><dd><div class="l">καλῶς σὺ μὲν τοῖς, τοῖς δ᾽ ἐγὼ ᾽δόκουν φρονεῖν.</div></dd></dl>
<dl><dt><span id="index.xml-sp-id2827431"><!--anchor--></span>Ἰσμήνη</dt><dd><div class="l">καὶ μὴν ἴση νῷν ἐστιν ἡ ᾽ξαμαρτία.</div></dd></dl>
<dl><dt><span id="index.xml-sp-id2827443"><!--anchor--></span>Ἀντιγόνη</dt><dd><div class="l">θάρσει·  σὺ μὲν ζῇς, ἡ δ᾽ ἐμὴ ψυχὴ πάλαι</div><div class="l">τέθνηκεν, ὥστε τοῖς θανοῦσιν ὠφελεῖν.</div></dd></dl>
<dl><dt><span id="index.xml-sp-id2827461"><!--anchor--></span>Κρέων</dt><dd><div class="l">τὼ παῖδε φημὶ τώδε τὴν μὲν ἀρτίως</div><div class="l">ἄνουν πεφάνθαι, τὴν δ᾽ ἀφ᾽ οὗ τὰ πρῶτ᾽ ἔφυ.</div></dd></dl>
<dl><dt><span id="index.xml-sp-id2827477"><!--anchor--></span>Ἰσμήνη</dt><dd><div class="l">οὐ γάρ ποτ᾽, ὦναξ, οὐδ᾽ ὃς ἂν βλάστῃ μένει</div><div class="l">νοῦς τοῖς κακῶς πράσσουσιν, ἀλλ᾽ ἐξίσταται.</div></dd></dl>
<dl><dt><span id="index.xml-sp-id2827493"><!--anchor--></span>Κρέων</dt><dd><div class="l">σοὶ γοῦν, ὅθ᾽ εἵλου σὺν κακοῖς πράσσειν κακά.</div></dd></dl>
<dl><dt><span id="index.xml-sp-id2827506"><!--anchor--></span>Ἰσμήνη</dt><dd><div class="l">τί γὰρ μόνῃ μοι τῆσδ᾽ ἄτερ βιώσιμον;</div></dd></dl>
<dl><dt><span id="index.xml-sp-id2827518"><!--anchor--></span>Κρέων</dt><dd><div class="l">ἀλλ᾽ ἥδε μέντοι μὴ λέγ᾽· οὐ γὰρ ἔστ᾽ ἔτι.</div></dd></dl>
<dl><dt><span id="index.xml-sp-id2827529"><!--anchor--></span>Ἰσμήνη</dt><dd><div class="l">ἀλλὰ κτενεῖς νυμφεῖα τοῦ σαυτοῦ τέκνου;</div></dd></dl>
<dl><dt><span id="index.xml-sp-id2827540"><!--anchor--></span>Κρέων</dt><dd><div class="l">ἀρώσιμοι γὰρ χἀτέρων εἰσὶν γύαι.</div></dd></dl>
<dl><dt><span id="index.xml-sp-id2827552"><!--anchor--></span>Ἰσμήνη</dt><dd><div class="l">οὐχ ὥς γ᾽ ἐκείνῳ τῇδέ τ᾽  ἦν ἡρμοσμένα.</div></dd></dl>
<dl><dt><span id="index.xml-sp-id2827565"><!--anchor--></span>Κρέων</dt><dd><div class="l">κακὰς ἐγὼ γυναῖκας υἱέσι στυγῶ.</div></dd></dl>
<dl><dt><span id="index.xml-sp-id2827576"><!--anchor--></span>Ἀντιγόνη</dt><dd><div class="l">ὦ φίλταθ᾽ Αἷμον, ὥς σ᾽ ἀτιμάζει πατήρ.</div></dd></dl>
<dl><dt><span id="index.xml-sp-id2827587"><!--anchor--></span>Κρέων</dt><dd><div class="l">ἄγαν γε λυπεῖς καὶ σὺ καὶ τὸ σὸν λέχος.</div></dd></dl>
<dl><dt><span id="index.xml-sp-id2827599"><!--anchor--></span>Χορός</dt><dd><div class="l">ἦ γὰρ στερήσεις τῆσδε τὸν σαυτου῀ γόνον;</div></dd></dl>
<dl><dt><span id="index.xml-sp-id2827610"><!--anchor--></span>Κρέων</dt><dd><div class="l">Ἅιδης ὁ παύσων τούσδε τοὺς γάμους ἔφυ.</div></dd></dl>
<dl><dt><span id="index.xml-sp-id2827623"><!--anchor--></span>Χορός</dt><dd><div class="l">δεδογμέν᾽, ὡς ἔοικε, τήνδε κατθανεῖν.</div></dd></dl>
<dl><dt><span id="index.xml-sp-id2827634"><!--anchor--></span>Κρέων</dt><dd><div class="l">καὶ σοί γε κἀμοί.  μὴ τριβὰς ἔτ᾽, ἀλλά νιν</div><div class="l">κομίζετ᾽ εἴσω, δμῶες·  ἐκ δὲ τοῦδε χρὴ</div><div class="l">γυναῖκας εἶναι τάσδε μηδ᾽ ἀνειμένας.</div><div class="l">φεύγουσι γάρ τοι χοἰ θρασεῖς, ὅταν πέλας</div><div class="l">ἤδη τὸν, Ἅιδην εἰσορῶσι τοῦ βίου.</div></dd></dl></div>
</div>
  </body>
</html>
