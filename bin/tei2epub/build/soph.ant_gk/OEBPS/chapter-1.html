<html xmlns="http://www.w3.org/1999/xhtml" xmlns:xhtml="http://www.w3.org/1999/xhtml">
  <head>
    <title>1. episode</title>
  </head>
  <body>
    <div class="chapter" id="id2349468"><h2>1. episode</h2>

<dl><dt><span id="index.xml-sp-id2823535"><!--anchor--></span>Ἀντιγόνη</dt><dd><div class="l">ὦ κοινὸν αὐτάδελφον Ἰσμήνης κάρα,</div><div class="l">ἆρ᾽ οἶσθ᾽ ὅ τι Ζεὺς τῶν ἀπ᾽ Οἰδίπου κακῶν</div><div class="l">ὁποῖον οὐχὶ νῷν ἔτι ζώσαιν τελεῖ;</div><div class="l">οὐδὲν γὰρ οὔτ᾽ ἀλγεινὸν οὔτ᾽ ἄτης ἄτερ</div><div class="l">οὔτ᾽ αἰσχρὸν οὔτ᾽ ἄτιμόν ἐσθ᾽, ὁποῖον οὐ</div><div class="l">τῶν σῶν τε κἀμῶν οὐκ ὄπωπ᾽ ἐγὼ κακῶν.</div><div class="l">καὶ νῦν τί τοῦτ᾽ αὖ φασι πανδήμῳ πόλει</div><div class="l">κήρυγμα θεῖναι τὸν στρατηγὸν ἀρτίως;</div><div class="l">ἔχεις τι κεἰσήκουσας; ἤ σε λανθάνει</div><div class="l">πρὸς τοὺς φίλους στείχοντα τῶν ἐχθρῶν κακά;</div></dd></dl>
<dl><dt><span id="index.xml-sp-id2823593"><!--anchor--></span>Ἰσμήνη</dt><dd><div class="l">ἐμοὶ μὲν οὐδεὶς μῦθος, Ἀντιγόνη φίλων</div><div class="l">οὔθ᾽ ἡδὺς οὔτ᾽ ἀλγεινὸς ἵκετ᾽ ἐξ ὅτου</div><div class="l">δυοῖν ἀδελφοῖν ἐστερήθημεν δύο,</div><div class="l">μιᾷ θανόντοιν ἡμέρᾳ διπλῇ χερί·</div><div class="l">ἐπεὶ δὲ φροῦδός ἐστιν Ἀργείων στρατὸς</div><div class="l">ἐν νυκτὶ τῇ νῦν, οὐδὲν οἶδ᾽ ὑπέρτερον,</div><div class="l">οὔτ᾽ εὐτυχοῦσα μᾶλλον οὔτ᾽ ἀτωμένη.</div></dd></dl>
<dl><dt><span id="index.xml-sp-id2823633"><!--anchor--></span>Ἀντιγόνη</dt><dd><div class="l">ᾔδη καλῶς, καί σ᾽ ἐκτὸς αὐλείων πυλῶν</div><div class="l">τοῦδ᾽ οὕνεκ᾽ ἐξέπεμπον, ὡς μόνη κλύοις.</div></dd></dl>
<dl><dt><span id="index.xml-sp-id2823649"><!--anchor--></span>Ἰσμήνη</dt><dd><div class="l">τί δ᾽  ἔστι;  δηλοῖς γάρ τι καλχαίνουσ᾽  ἔπος.</div></dd></dl>
<dl><dt><span id="index.xml-sp-id2823663"><!--anchor--></span>Ἀντιγόνη</dt><dd><div class="l">οὐ γὰρ τάφου νῷν τὼ κασιγνήτω Κρέων</div><div class="l">τὸν μὲν προτίσας, τὸν δ᾽ ἀτιμάσας ἔχει;</div><div class="l">Ἐτεοκλέα μέν, ὡς λέγουσι, σὺν δίκης</div><div class="l">χρήσει δικαίᾳ καὶ νόμου  κατὰ χθονὸς</div><div class="l">ἔκρυψε τοῖς ἔνερθεν ἔντιμον νεκροῖς·</div><div class="l">τὸν δ᾽ ἀθλίως θανόντα Πολυνείκους νέκυν</div><div class="l">ἀστοῖσί φασιν ἐκκεκηρῦχθαι τὸ μὴ</div><div class="l">τάφῳ καλύψαι μηδὲ κωκῦσαί τινα,</div><div class="l">ἐᾶν δ᾽ ἄκλαυτον, ἄταφον, οἰωνοῖς γλυκὺν</div><div class="l">θησαυρὸν εἰσορῶσι πρὸς χάριν βορᾶς.</div><div class="l">τοιαῦτά φασι τὸν ἀγαθὸν Κρέοντα σοὶ</div><div class="l">κἀμοί, λέγω γὰρ κἀμέ, κηρύξαντ᾽ ἔχειν,</div><div class="l">καὶ δεῦρο νεῖσθαι ταῦτα τοῖσι μὴ εἰδόσιν</div><div class="l">σαφῆ προκηρύξοντα, καὶ τὸ πρᾶγμ᾽ ἄγειν</div><div class="l">οὐχ ὡς παρ᾽ οὐδέν, ἀλλ᾽ ὃς ἂν τούτων τι δρᾷ,</div><div class="l">φόνον προκεῖσθαι δημόλευστον ἐν πόλει.</div><div class="l">οὕτως ἔχει σοι ταῦτα, καὶ δείξεις τάχα</div><div class="l">εἴτ᾽ εὐγενὴς πέφυκας εἴτ᾽ ἐσθλῶν κακή.</div></dd></dl>
<dl><dt><span id="index.xml-sp-id2823766"><!--anchor--></span>Ἰσμήνη</dt><dd><div class="l">τί δ᾽, ὦ ταλαῖφρον, εἰ τάδ᾽ ἐν τούτοις, ἐγὼ</div><div class="l">λύουσ᾽ ἂν ἢ ᾽φάπτουσα προσθείμην πλέον;</div></dd></dl>
<dl><dt><span id="index.xml-sp-id2823784"><!--anchor--></span>Ἀντιγόνη</dt><dd><div class="l">εἰ ξυμπονήσεις καὶ ξυνεργάσει σκόπει.</div></dd></dl>
<dl><dt><span id="index.xml-sp-id2823796"><!--anchor--></span>Ἰσμήνη</dt><dd><div class="l">ποῖόν τι κινδύνευμα; ποῦ γνώμης ποτ᾽ εἰ;</div></dd></dl>
<dl><dt><span id="index.xml-sp-id2823807"><!--anchor--></span>Ἀντιγόνη</dt><dd><div class="l">εἰ τὸν νεκρὸν ξὺν τῇδε κουφιεῖς χερί.</div></dd></dl>
<dl><dt><span id="index.xml-sp-id2823818"><!--anchor--></span>Ἰσμήνη</dt><dd><div class="l">ἢ γὰρ νοεῖς θάπτειν σφ᾽, ἀπόρρητον πόλει;</div></dd></dl>
<dl><dt><span id="index.xml-sp-id2823830"><!--anchor--></span>Ἀντιγόνη</dt><dd><div class="l">τὸν γοῦν ἐμὸν καὶ τὸν σόν ἢν σὺ μὴ θέλῃς</div><div class="l">ἀδελφόν·  οὐ γὰρ δὴ προδοῦσ᾽ ἁλώσομαι.</div></dd></dl>
<dl><dt><span id="index.xml-sp-id2823848"><!--anchor--></span>Ἰσμήνη</dt><dd><div class="l">ὦ σχετλία, Κρέοντος ἀντειρηκότος;</div></dd></dl>
<dl><dt><span id="index.xml-sp-id2823859"><!--anchor--></span>Ἀντιγόνη</dt><dd><div class="l">ἀλλ᾽ οὐδὲν αὐτῷ τῶν ἐμῶν μ᾽ εἴργειν μέτα.</div></dd></dl>
<dl><dt><span id="index.xml-sp-id2823870"><!--anchor--></span>Ἰσμήνη</dt><dd><div class="l">οἴμοι.  φρόνησον, ὦ κασιγνήτη, πατὴρ</div><div class="l">ὡς νῷν ἀπεχθὴς δυσκλεής τ᾽  ἀπώλετο,</div><div class="l">πρὸς αὐτοφώρων ἀμπλακημάτων διπλᾶς</div><div class="l">ὄψεις ἀράξας αὐτὸς αὐτουργῷ χερί.</div><div class="l">ἔπειτα μήτηρ καὶ γυνή, διπλοῦν ἔπος,</div><div class="l">πλεκταῖσιν ἀρτάναισι λωβᾶται βίον·</div><div class="l">τρίτον δ᾽ ἀδελφὼ δύο μίαν καθ᾽ ἡμέραν</div><div class="l">αὐτοκτονοῦντε τὼ ταλαιπώρω μόρον</div><div class="l">κοινὸν κατειργάσαντ᾽ ἐπαλλήλοιν χεροῖν.</div><div class="l">νῦν δ᾽ αὖ μόνα δὴ νὼ λελειμμένα σκόπει</div><div class="l">ὅσῳ κάκιστ᾽ ὀλούμεθ᾽, εἰ νόμου βίᾳ</div><div class="l">ψῆφον τυράννων ἢ κράτη παρέξιμεν.</div><div class="l">ἀλλ᾽ ἐννοεῖν χρὴ τοῦτο μὲν γυναῖχ᾽ ὅτι</div><div class="l">ἔφυμεν, ὡς πρὸς ἄνδρας οὐ μαχουμένα.</div><div class="l">ἔπειτα δ᾽ οὕνεκ᾽ ἀρχόμεσθ᾽ ἐκ κρεισσόνων,</div><div class="l">καὶ ταῦτ᾽ ἀκούειν κἄτι τῶνδ᾽ ἀλγίονα.</div><div class="l">ἐγὼ μὲν οὖν αἰτοῦσα τοὺς ὑπὸ χθονο`ς</div><div class="l">ξύγγνοιαν ἴσχειν, ὡς βιάζομαι τάδε,</div><div class="l">τοῖς ἐν τέλει βεβῶσι πείσομαι·  τὸ γὰρ</div><div class="l">περισσὰ πράσσειν οὐκ ἔχει νοῦν οὐδένα.</div></dd></dl>
<dl><dt><span id="index.xml-sp-id2823983"><!--anchor--></span>Ἀντιγόνη</dt><dd><div class="l">οὔτ᾽ ἂν κελεύσαιμ᾽ οὔτ᾽ ἄν, εἰ θέλοις ἔτι</div><div class="l">πράσσειν, ἐμοῦ γ᾽ ἂν ἡδέως δρῴης μέτα.</div><div class="l">ἀλλ᾽ ἴσθ᾽ ὁποῖά σοι δοκεῖ, κεῖνον δ᾽ ἐγὼ</div><div class="l">θάψω· καλόν μοι τοῦτο ποιούσῃ θανεῖν.</div><div class="l">φίλη μετ᾽ αὐτοῦ κείσομαι, φίλου μέτα,</div><div class="l">ὅσια πανουργήσασ᾽.  ἐπεὶ πλείων χρόνος</div><div class="l">ὃν δεῖ μ᾽ ἀρέσκειν τοῖς κάτω τῶν ἐνθάδε.</div><div class="l">ἐκεῖ γὰρ αἰεὶ κείσομαι·  σοὶ δ᾽, εἰ δοκεῖ,</div><div class="l">τὰ τῶν θεῶν ἔντιμ᾽ ἀτιμάσασ᾽ ἔχε.</div></dd></dl>
<dl><dt><span id="index.xml-sp-id2824036"><!--anchor--></span>Ἰσμήνη</dt><dd><div class="l">ἐγὼ μὲν οὐκ ἄτιμα ποιοῦμαι, τὸ δὲ</div><div class="l">βίᾳ πολιτῶν δρᾶν ἔφυν ἀμήχανος.</div></dd></dl>
<dl><dt><span id="index.xml-sp-id2824051"><!--anchor--></span>Ἀντιγόνη</dt><dd><div class="l">σὺ μὲν τάδ᾽ ἂν προὔχοι᾽·  ἐγὼ δὲ δὴ τάφον</div><div class="l">χώσουσ᾽ ἀδελφῷ φιλτάτῳ πορεύσομαι.</div></dd></dl>
<dl><dt><span id="index.xml-sp-id2824069"><!--anchor--></span>Ἰσμήνη</dt><dd><div class="l">οἴμοι ταλαίνης, ὡς ὑπερδέδοικά σου.</div></dd></dl>
<dl><dt><span id="index.xml-sp-id2824080"><!--anchor--></span>Ἀντιγόνη</dt><dd><div class="l">μὴ ᾽μοῦ προτάρβει·  τὸν σὸν ἐξόρθου πότμον.</div></dd></dl>
<dl><dt><span id="index.xml-sp-id2824092"><!--anchor--></span>Ἰσμήνη</dt><dd><div class="l">ἀλλ᾽ οὖν προμηνύσῃς γε τοῦτο μηδενὶ</div><div class="l">τοὔργον, κρυφῇ δὲ κεῦθε, σὺν δ᾽ αὔτως ἐγώ.</div></dd></dl>
<dl><dt><span id="index.xml-sp-id2824110"><!--anchor--></span>Ἀντιγόνη</dt><dd><div class="l">οἴμοι, καταύδα·  πολλὸν ἐχθίων ἔσει</div><div class="l">σιγῶσ᾽, ἐὰν μὴ πᾶσι κηρύξῃς τάδε.</div></dd></dl>
<dl><dt><span id="index.xml-sp-id2824126"><!--anchor--></span>Ἰσμήνη</dt><dd><div class="l">θερμὴν ἐπὶ ψυχροῖσι καρδίαν ἔχεις.</div></dd></dl>
<dl><dt><span id="index.xml-sp-id2824137"><!--anchor--></span>Ἀντιγόνη</dt><dd><div class="l">ἀλλ᾽ οἶδ᾽ ἀρέσκουσ᾽ οἷς μάλισθ᾽ ἁδεῖν με χρή.</div></dd></dl>
<dl><dt><span id="index.xml-sp-id2824149"><!--anchor--></span>Ἰσμήνη</dt><dd><div class="l">εἰ καὶ δυνήσει γ᾽·  ἀλλ᾽ ἀμηχάνων ἐρᾷς.</div></dd></dl>
<dl><dt><span id="index.xml-sp-id2824162"><!--anchor--></span>Ἀντιγόνη</dt><dd><div class="l">οὐκοῦν,   ὅταν δὴ μὴ  σθένω, πεπαύσομαι.</div></dd></dl>
<dl><dt><span id="index.xml-sp-id2824174"><!--anchor--></span>Ἰσμήνη</dt><dd><div class="l">ἀρχὴν δὲ θηρᾶν οὐ πρέπει τἀμήχανα.</div></dd></dl>
<dl><dt><span id="index.xml-sp-id2824185"><!--anchor--></span>Ἀντιγόνη</dt><dd><div class="l">εἰ ταῦτα λέξεις, ἐχθαρεῖ μὲν ἐξ ἐμοῦ,</div><div class="l">ἐχθρὰ δὲ τῷ θανόντι προσκείσει δίκῃ.</div><div class="l">ἀλλ᾽ ἔα με καὶ τὴν ἐξ ἐμοῦ δυσβουλίαν</div><div class="l">παθεῖν τὸ δεινὸν τοῦτο·  πείσομαι γὰρ οὐ</div><div class="l">τοσοῦτον οὐδὲν ὥστε μὴ οὐ καλῶς θανεῖν.</div></dd></dl>
<dl><dt><span id="index.xml-sp-id2824217"><!--anchor--></span>Ἰσμήνη</dt><dd><div class="l">ἀλλ᾽ εἰ δοκεῖ σοι, στεῖχε·  τοῦτο δ᾽ ἴσθ᾽ ὅτι</div><div class="l">ἄνους μὲν ἔρχει, τοῖς φίλοις δ᾽ ὀρθῶς φίλη.</div></dd></dl>
</div>
  </body>
</html>
